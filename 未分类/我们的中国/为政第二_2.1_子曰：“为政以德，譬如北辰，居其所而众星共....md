# 为政第二_2.1_子曰：“为政以德，譬如北辰，居其所而众星共...

附录《论语》原文

为政第二

2.1　子曰：“为政以德，譬如北辰，居其所而众星共（拱）之。”

2.2　子曰：“《诗》三百，一言以蔽之，曰：‘思无邪。’”

2.3　子曰：“道（导）之以政，齐之以刑，民免而无耻.道（导）之以德，齐之以礼，有耻且格。”

2.4　子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”

2.5　孟懿子问孝。子曰：“无违。”樊迟御，子告之曰：“孟孙问孝于我，我对曰无违。”樊迟曰：“何谓也？”子曰：“生，事之以礼.死，葬之以礼，祭之以礼。”

2.6　孟武伯问孝。子曰：“父母，唯其疾之忧。”

2.7　子游问孝。子曰：“今之孝者，是谓能养。至于犬马，皆能有养。不敬，何以别乎？”

2.8　子夏问孝。子曰：“色难。有事，弟子服其劳.有酒食，先生馔，曾是以为孝乎？”

2.9　子曰：“吾与回言终日，不违，如愚。退而省其私，亦足以发，回也不愚。”

2.10　子曰：“视其所以，观其所由，察其所安，人焉瘦哉？人焉瘦哉？”

2.11　子曰：“温故而知新，可以为师矣。”

2.12　子曰：“君子不器。”

2.13　子贡问君子。子曰：“先行其言，而后从之。”

2.14　子曰：“君子周而不比，小人比而不周。”

2.15　子曰：“学而不思则罔，思而不学则殆。”

2.16　子曰：“攻乎异端，斯害也已。”

2.17　子曰：“由！诲女（汝）知之乎？知之为知之，不知为不知，是知也。”

2.18　子张学干禄。子曰：“多闻阙疑，慎言其余，则寡尤.多见阙殆，慎行其余，则寡悔。言寡尤，行寡悔，禄在其中矣。”

2.19　哀公问曰：“何为则民服？”孔子对曰：“举直错（措）诸枉，则民服.举枉错（措）诸直，则民不服。”

2.20　季康子问：“使民敬忠以劝，如之何？”子曰：“临之以庄则敬，孝慈则忠，举善而教不能则劝。”

2.21　或谓孔子曰：“子奚不为政？”子曰：“《书》云：‘孝乎惟孝，友于兄弟，施于有政。’是亦为政，奚其为为政？”

2.22　子曰：“人而无信，不知其可也。大车无

，小车无

，其何以行之哉？”

2.23　子张问：“十世可知也？”子曰：“殷因于夏礼，所损益可知也.周因于殷礼，所损益可知也。其或继周者，虽百世可知也。”

2.24　子曰：“非其鬼而祭之，谄也。见义不为，无勇也。”