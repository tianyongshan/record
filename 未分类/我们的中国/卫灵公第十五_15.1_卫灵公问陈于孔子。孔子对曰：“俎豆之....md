# 卫灵公第十五_15.1_卫灵公问陈于孔子。孔子对曰：“俎豆之...

附录《论语》原文

卫灵公第十五

15.1　卫灵公问陈于孔子。孔子对曰：“俎豆之事，则尝闻之矣.军旅之事，未之学也。”明日遂行。

15.2　在陈绝粮，从者病，莫能兴。子路愠见曰：“君子亦有穷乎？”子曰：“君子固穷，小人穷斯滥矣。”

15.3　子曰：“赐也，女（汝）以予为多学而识之者与（欤）？”对曰：“然，非与（欤）？”曰：“非也，予一以贯之。”

15.4　子曰：“由，知德者鲜矣。”

15.5　子曰：“无为而治者，其舜也与（欤）？夫何为哉？恭己正南面而已矣。”

15.6　子张问行。子曰：“言忠信，行笃敬，虽蛮貊之邦行矣。言不忠信，行不笃敬，虽州里行乎哉？立，则见其参于前也.在舆，则见其倚于衡也，夫然后行。”子张书诸绅。

15.7　子曰：“直哉史鱼！邦有道如矢，邦无道如矢。君子哉蘧伯玉！邦有道则仕，邦无道则可卷而怀之。”

15.8　子曰：“可与言而不与言，失人.不可与言而与之言，失言。知（智）者不失人，亦不失言。”

15.9　子曰：“志士仁人，无求生以害仁，有杀身以成仁。”

15.10　子贡问为仁。子曰：“工欲善其事，必先利其器。居是邦也，事其大夫之贤者，友其士之仁者。”

15.11　颜渊问为邦。子曰：“行夏之时，乘殷之辂，服周之冕，乐则《韶》、《舞（武）》。放郑声，远佞人。郑声淫，佞人殆。”

15.12　子曰：“人无远虑，必有近忧。”

15.13　子曰：“已矣乎！吾未见好德如好色者也。”

15.14　子曰：“臧文仲其窃位者与（欤）！知柳下惠之贤而不与立也。”

15.15　子曰：“躬自厚而薄责于人，则远怨矣。”

15.16　子曰：“不曰‘如之何，如之何’者，吾末（蔑）如之何也已矣！”

15.17　子曰：“群居终日，言不及义，好行小慧，难矣哉！”

15.18　子曰：“君子义以为质，礼以行之，孙（逊）以出之，信以成之。君子哉！”

15.19　子曰：“君子病无能焉，不病人之不己知也。”

15.20　子曰：“君子疾没世而名不称焉。”

15.21　子曰：“君子求诸己，小人求诸人。”

15.22　子曰：“君子矜而不争，群而不党。”

15.23　子曰：“君子不以言举人，不以人废言。”

15.24　子贡问曰：“有一言而可以终身行之者乎？”子曰：“其恕乎！己所不欲，勿施于人。”

15.25　子曰：“吾之于人也，谁毁谁誉。如有所誉者，其有所试矣。斯民也，三代之所以直道而行也。”

15.26　子曰：“吾犹及史之阙文也。有马者借人乘之。今亡矣夫！”

15.27　子曰：“巧言乱德，小不忍则乱大谋。”

15.28　子曰：“众恶之，必察焉.众好之，必察焉。”

15.29　子曰：“人能弘道，非道弘人。”

15.30　子曰：“过而不改，是谓过矣。”

15.31　子曰：“吾尝终日不食，终夜不寝，以思，无益，不如学也。”

15.32　子曰：“君子谋道不谋食。耕也，馁在其中矣.学也，禄在其中矣。君子忧道不忧贫。”

15.33　子曰：“知（智）及之，仁不能守之，虽得之，必失之。知（智）及之，仁能守之，不庄以莅之，则民不敬。知（智）及之，仁能守之，庄以莅之，动之不以礼，未善也。”

15.34　子曰：“君子不可小知而可大受也，小人不可大受而可小知也。”

15.35　子曰：“民之于仁也，甚于水火。水火，吾见蹈而死者矣，未见蹈仁而死者也。”

15.36　子曰：“当仁不让于师。”

15.37　子曰：“君子贞而不谅。”

15.38　子曰：“事君，敬其事而后其食。”

15.39　子曰：“有教无类。”

15.40　子曰：“道不同，不相为谋。”

15.41　子曰：“辞达而已矣。”

15.42　师冕见，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”师冕出，子张问曰：“与师言之道与（欤）？”子曰：“然，固相师之道也。”