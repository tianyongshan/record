# 子罕第九_9.1_子罕言利，与命与仁。

附录《论语》原文

子罕第九

9.1　子罕言利，与命与仁。

9.2　达巷党人曰：“大哉孔子，博学而无所成名。”子闻之，谓门弟子曰：“吾何执？执御乎，执射乎？吾执御矣。”

9.3　子曰：“麻冕，礼也，今也纯，俭，吾从众。拜下，礼也，今拜乎上，泰也，虽违众，吾从下。”

9.4　子绝四：毋意，毋必，毋固，毋我。

9.5　子畏于匡，曰：“文王既没，文不在兹乎？天之将丧斯文也，后死者不得与于斯文也.天之未丧斯文也，匡人其如予何？”

9.6　太宰问于子贡曰：“夫子圣者与（欤）？何其多能也？”子贡曰：“固天纵之将圣，又多能也。”子闻之，曰：“太宰知我乎？吾少也贱，故多能鄙事。君子多乎哉？不多也！”

9.7　牢曰：“子云：‘吾不试，故艺。’”

9.8　子曰：“吾有知乎哉？无知也。有鄙夫问于我，空空如也。我叩其两端而竭焉。”

9.9　子曰：“凤鸟不至，河不出图，吾已矣夫！”

9.10　子见齐衰者、冕衣裳者与瞽者。见之，虽少必作，过之必趋。

9.11　颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱人，博我以文，约我以礼，欲罢不能。既竭吾才，如有所立，卓尔，虽欲从之，末（蔑）由也已。”

9.12　子疾病，子路使门人为臣。病间，曰：“久矣哉，由之行诈也！无臣而为有臣。吾谁欺？欺天乎？且予与其死于臣之手也，无宁死于二三子之手乎？且予纵不得大葬，予死于道路乎？”

9.13　子贡曰：“有美玉于斯，韫椟而藏诸？求善贾（价）而沽（贾）诸？”子曰：“沽（贾）之哉！沽（贾）之哉！我待贾（价）者也。”

9.14　子欲居九夷。或曰：“陋，如之何？”子曰：“君子居之，何陋之有？”

9.15　子曰：“吾自卫反（返）鲁，然后乐正，《雅》、《颂》各得其所。”

9.16　子曰：“出则事公卿，入则事父兄，丧事不敢不勉，不为酒困，何有于我哉。”

9.17　子在川上曰：“逝者如斯夫，不舍昼夜！”

9.18　子曰：“吾未见好德如好色者也。”

9.19　子曰：“譬如为山，未成一篑，止，吾止也。譬如平地，虽覆一篑，进，吾往也。”

9.20　子曰：“语之而不惰者，其回也与（欤）？”

9.21　子谓颜渊曰：“惜乎！吾见其进也，未见其止也！”

9.22　子曰：“苗而不秀者有矣夫！秀而不实者有矣夫！”

9.23　子曰：“后生可畏，焉知来者之不如今也？四十、五十而无闻焉，亦不足畏也已。”

9.24　子曰：“法语之言，能无从乎？改之为贵。巽与之言，能无说（悦）乎？绎之为贵。说（悦）而不绎，从而不改，吾末（蔑）如之何也已矣。”

9.25　子曰：“主忠信，毋友不如己者，过则勿惮改。”

9.26　子曰：“三军可夺帅也，匹夫不可夺志也。”

9.27　子曰：“衣敝缊袍，与衣狐貉者立，而不耻者，其由也与（欤）。‘不忮不求，何用不臧？’”子路终身诵之。子曰：“是道也，何足以臧？”

9.28　子曰：“岁寒，然后知松柏之后凋也。”

9.29　子曰：“知（智）者不惑，仁者不忧，勇者不惧。”

9.30　子曰：“可与共学，未可与适道.可与适道，未可与立.可与立，未可与权。”

9.31　“唐棣之华，偏其反而。岂不尔思？室是远而。”子曰：“未之思也，夫何远之有。”