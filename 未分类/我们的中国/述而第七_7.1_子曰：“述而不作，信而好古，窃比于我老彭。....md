# 述而第七_7.1_子曰：“述而不作，信而好古，窃比于我老彭。...

附录《论语》原文

述而第七

7.1　子曰：“述而不作，信而好古，窃比于我老彭。”

7.2　子曰：“默而识之，学而不厌，诲人不倦，何有于我哉？”

7.3　子曰：“德之不修，学之不讲，闻义不能徙，不善不能改，是吾忧也。”

7.4　子之燕居，申申如也，夭夭如也。

7.5　子曰：“甚矣吾衰也！久矣吾不复梦见周公！”

7.6　子曰：“志于道，据于德，依于仁，游于艺。”

7.7　子曰：“自行束脩以上，吾未尝无诲焉。”

7.8　子曰：“不愤不启，不悱不发。举一隅不以三隅反，则不复也。”

7.9　子食于有丧者之侧，未尝饱也。

7.10　子于是日哭，则不歌。

7.11　子谓颜渊曰：“用之则行，舍之则藏，唯我与尔有是夫！”子路曰：“子行三军，则谁与（欤）？”子曰：“暴虎冯河，死而无悔者，吾不与也。必也临事而惧，好谋而成者也。”

7.12　子曰：“富而可求也，虽执鞭之士，吾亦为之。如不可求，从吾所好。”

7.13　子之所慎：斋，战，疾。

7.14　子在齐闻《韶》，三月不知肉味，曰：“不图为乐之至于斯也！”

7.15　冉有曰：“夫子为卫君乎？”子贡曰：“诺，吾将问之。”入，曰：“伯夷、叔齐何人也？”曰：“古之贤人也。”曰：“怨乎？”曰：“求仁而得仁，又何怨？”出，曰：“夫子不为也。”

7.16　子曰：“饭疏食，饮水，曲肱而枕之，乐亦在其中矣。不义而富且贵，于我如浮云。”

7.17　子曰：“加我数年，五十以学《易》，可以无大过矣。”

7.18　子所雅言，《诗》、《书》。执礼，皆雅言也。

7.19　叶公问孔子于子路，子路不对。子曰：“女（汝）奚不曰，其为人也，发愤忘食，乐以忘忧，不知老之将至云尔。”

7.20　子曰：“我非生而知之者，好古，敏以求之者也。”

7.21　子不语怪、力、乱、神。

7.22　子曰：“三人行，必有我师焉：择其善者而从之，其不善者而改之。”

7.23　子曰：“天生德于予，桓魋其如予何？”

7.24　子曰：“二三子以我为隐乎？吾无隐乎尔。吾无行而不与二三子者，是丘也。”

7.25　子以四教：文、行、忠、信。

7.26　子曰：“圣人，吾不得而见之矣.得见君子者，斯可矣。”子曰：“善人，吾不得而见之矣.得见有恒者，斯可矣。亡而为有，虚而为盈，约而为泰，难乎有恒矣。”

7.27　子钓而不纲，弋不射宿。

7.28　子曰：“盖有不知而作之者，我无是也。多闻，择其善者而从之，多见而识之，知（智）之次也。”

7.29　互乡难与言童子见，门人惑。子曰：“与其进也，不与其退也，唯何甚？人洁己以进，与其洁也，不保其往也。”

7.30　子曰：“仁远乎哉？我欲仁，斯仁至矣。”

7.31　陈司败问：“昭公知礼乎？”孔子曰：“知礼。”孔子退，揖巫马期而进之，曰：“吾闻君子不党，君子亦党乎？君取于吴为同姓，谓之吴孟子。君而知礼，孰不知礼？”巫马期以告。子曰：“丘也幸，苟有过，人必知之。”

7.32　子与人歌而善，必使反之，而后和之。

7.33　子曰：“文莫，吾犹人也。躬行君子，则吾未之有得。”

7.34　子曰：“若圣与仁，则吾岂敢？抑为之不厌，诲人不倦，则可谓云尔已矣。”公西华曰：“正唯弟子不能学也。”

7.35　子疾病，子路请祷。子曰：“有诸？”子路对曰：“有之。诔曰：‘祷尔于上下神祇。’”子曰：“丘之祷久矣。”

7.36　子曰：“奢则不孙（逊），俭则固。与其不孙（逊）也，宁固。”

7.37　子曰：“君子坦荡荡，小人长戚戚。”

7.38　子温而厉，威而不猛，恭而安。