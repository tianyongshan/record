# 阳货第十七_17.1_阳货欲见孔子，孔子不见，归（馈）孔子豚...

附录《论语》原文

阳货第十七

17.1　阳货欲见孔子，孔子不见，归（馈）孔子豚。孔子时（待）其亡也，而往拜之。遇诸塗（途）。谓孔子曰：“来！予与尔言。”曰：“怀其宝而迷其邦，可谓仁乎？”曰：“不可。”“好从事而亟失时，可谓知（智）乎？”曰：“不可。”“日月逝矣，岁不我与。”孔子曰：“诺，吾将仕矣。”

17.2　子曰：“性相近也，习相远也。”

17.3　子曰：“唯上知（智）与下愚不移。”

17.4　子之武城，闻弦歌之声。夫子莞尔而笑，曰：“割鸡焉用牛刀？”子游对曰：“昔者偃也闻诸夫子曰：‘君子学道则爱人，小人学道则易使也。’”子曰：“二三子！偃之言是也。前言戏之耳。”

17.5　公山弗扰以费畔（叛），召，子欲往。子路不说（悦），曰：“末（蔑）之也已，何必公山氏之之也？”子曰：“夫召我者，而岂徒哉？如有用我者，吾其为东周乎！”

17.6　子张问仁于孔子。孔子曰：“能行五者于天下为仁矣。”请问之。曰：“恭、宽、信、敏、惠。恭则不侮，宽则得众，信则人任焉，敏则有功，惠则足以使人。”

17.7　佛肸召，子欲往。子路曰：“昔者由也闻诸夫子曰：‘亲于其身为不善者，君子不入也。’佛肸以中牟畔（叛），子之往也，如之何？”子曰：“然，有是言也。不曰坚乎，磨而不磷.不曰白乎，涅而不缁。吾岂匏瓜也哉？焉能系而不食？”

17.8　子曰：“由也，女（汝）闻六言六蔽（弊）矣乎？”对曰：“未也。”“居，吾语女（汝）。好仁不好学，其蔽（弊）也愚.好知（智）不好学，其蔽（弊）也荡.好信不好学，其蔽（弊）也贼.好直不好学，其蔽（弊）也绞.好勇不好学，其蔽（弊）也乱.好刚不好学，其蔽（弊）也狂。”

17.9　子曰：“小子何莫学夫诗？诗，可以兴，可以观，可以群，可以怨。迩之事父，远之事君。多识于鸟兽草木之名。”

17.10　子谓伯鱼曰：“女（汝）为《周南》、《召南》矣乎？人而不为《周南》、《召南》，其犹正墙面而立也与（欤）！”

17.11　子曰：“礼云礼云，玉帛云乎哉？乐云乐云，钟鼓云乎哉？”

17.12　子曰：“色厉而内荏，譬诸小人，其犹穿窬之盗也与（欤）！”

17.13　子曰：“乡原（愿），德之贼也。”

17.14　子曰：“道听而塗（途）说，德之弃也。”

17.15　子曰：“鄙夫可与事君也与（欤）哉？其未得之也，患〔不〕得之.既得之，患失之.苟患失之，无所不至矣。”

17.16　子曰：“古者民有三疾，今也或是之亡也。古之狂也肆，今之狂也荡.古之矜也廉，今之矜也忿戾.古之愚也直，今之愚也诈而已矣。”

17.17　子曰：“巧言令色，鲜矣仁。”

17.18　子曰：“恶紫之夺朱也，恶郑声之乱雅乐也，恶利口之覆邦家者。”

17.19　子曰：“予欲无言。”子贡曰：“子如不言，则小子何述焉？”子曰：“天何言哉？四时行焉，百物生焉，天何言哉？”

17.20　孺悲欲见孔子，孔子辞以疾。将命者出户，取瑟而歌，使之闻之。

17.21　宰我问：“三年之丧，期已久矣。君子三年不为礼，礼必坏.三年不为乐，乐必崩。旧谷既没，新谷既升，钻燧改火，期可已矣。”子曰：“食夫稻，衣夫锦，于女（汝）安乎？”曰：“安。”“女（汝）安，则为之。夫君子之居丧，食旨不甘，闻乐不乐，居处不安，故不为也。今女（汝）安，则为之。”宰我出。子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母乎？”

17.22　子曰：“饱食终日，无所用心，难矣哉！不有博弈者乎？为之犹贤乎已。”

17.23　子路曰：“君子尚勇乎？”子曰：“君子义以为上。君子有勇而无义为乱，小人有勇而无义为盗。”

17.24　子贡曰：“君子亦有恶乎？”子曰：“有恶。恶称人之恶者，恶居下（流）而讪上者，恶勇而无礼者，恶果敢而窒者。”曰：“赐也亦有恶乎？”“恶徼以为知（智）者，恶不孙（逊）以为勇者，恶讦以为直者。”

17.25　子曰：“唯女子与小人为难养也，近之则不孙（逊），远之则怨。”

17.26　子曰：“年四十而见恶焉，其终也已。”