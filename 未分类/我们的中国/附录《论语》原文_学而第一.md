# 附录《论语》原文_学而第一

附录《论语》原文

附录《论语》原文

学而第一

1.1　子曰：“学而时习之，不亦说（悦）乎？有朋自远方来，不亦乐乎？人不知而不愠，不亦君子乎？”

1.2　有子曰：“其为人也孝弟（悌），而好犯上者，鲜矣.不好犯上，而好作乱者，未之有也。君子务本，本立而道生。孝弟（悌）也者，其为仁（人）之本与（欤）！”

1.3　子曰：“巧言令色，鲜矣仁。”

1.4　曾子曰：“吾日三省吾身：为人谋而不忠乎？与朋友交而不信乎？传不习乎？”

1.5　子曰：“道（导）千乘之国，敬事而信，节用而爱人，使民以时。”

1.6　子曰：“弟子入则孝，出则弟（悌），谨而信，泛爱众而亲仁。行有余力，则以学文。”

1.7　子夏曰：“贤贤易色，事父母能竭其力，事君能致其身，与朋友交言而有信，虽曰未学，吾必谓之学矣。”

1.8　子曰：“君子不重则不威，学则不固。主忠信，无友不知己者，过则勿惮改。”

1.9　曾子曰：“慎终追远，民德归厚矣。”

1.10　子禽问于子贡曰：“夫子至于是邦也，必闻其政。求之与（欤）？抑与之与（欤）？”子贡曰：“夫子温、良、恭、俭、让以得之。夫子之求之也，其诸异乎人之求之与（欤）！”

1.11　子曰：“父在，观其志.父没，观其行.三年无改于父之道，可谓孝矣。”

1.12　有子曰：“礼之用，和为贵.先王之道，斯为美。小大由之。有所不行：知和而和，不以礼节之，亦不可行也。”

1.13　有子曰：“信近于义，言可复也。恭近于礼，远耻辱也。因不失其亲，亦可宗也。”

1.14　子曰：“君子食无求饱，居无求安，敏于事而慎于言，就有道而正焉，可谓好学也已。”

1.15　子贡曰：“贫而无谄，富而无骄，何如？”子曰：“可也。未若贫而乐，富而好礼者也。”子贡曰：“《诗》云：‘如切如磋，如琢如磨’，其斯之谓与（欤）？”子曰：“赐也，始可与言《诗》已矣，告诸往而知来者。”

1.16　子曰：“不患人之不己知，患不知人也。”