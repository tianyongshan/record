# 雍也第六_6.1_子曰：“雍也可使南面。”

附录《论语》原文

雍也第六

6.1　子曰：“雍也可使南面。”

6.2　仲弓问子桑伯子。子曰：“可也，简。”仲弓曰：“居敬而行简，以临其民，不亦可乎？居简而行简，无乃大简乎？”子曰：“雍之言然。”

6.3　哀公问：“弟子孰为好学？”孔子对曰：“有颜回者好学，不迁怒，不贰过。不幸短命死矣。今也则亡，未闻好学者也。”

6.4　子华使于齐，冉子为其母请粟。子曰：“与之釜。”请益。曰：“与之庾。”冉子与之粟五秉。子曰：“赤之适齐也，乘肥马，衣轻裘。吾闻之也：君子周急不继富。”

6.5　原思为之宰，与之粟九百，辞。子曰：“毋！以与尔邻里乡党乎！”

6.6　子谓仲弓，曰：“犁牛之子骍且角，虽欲勿用，山川其舍诸？”

6.7　子曰：“回也，其心三月不违仁，其余则日月至焉而已矣。”

6.8　季康子问：“仲由可使从政也与（欤）？”子曰：“由也果，于从政乎何有？”曰：“赐也可使从政也与（欤）？”曰：“赐也达，于从政乎何有？”曰：“求也可使从政也与（欤）？”曰：“求也艺，于从政乎何有？”

6.9　季氏使闵子骞为费宰。闵子骞曰：“善为我辞焉。如有复我者，则吾必在汶上矣。”

6.10　伯牛有疾，子问之，自牖执其手，曰：“亡之，命矣夫！斯人也而有斯疾也！斯人也而有斯疾也！”

6.11　子曰：“贤哉回也！一箪食，一瓢饮，在陋巷，人不堪其忧，回也不改其乐，贤哉回也！”

6.12　冉求曰：“非不说（悦）子之道，力不足也。”子曰：“力不足者，中道而废，今女（汝）画。”

6.13　子谓子夏曰：“女（汝）为君子儒，无为小人儒。”

6.14　子游为武城宰。子曰：“女（汝）得人焉耳乎？”曰：“有澹台灭明者，行不由径，非公事，未尝至于偃之室也。”

6.15　子曰：“孟之反不伐，奔而殿，将入门，策其马，曰：‘非敢后也，马不进也。’”

6.16　子曰：“不有祝

之佞，而有宋朝之美，难乎免于今之世矣。”

6.17　子曰：“谁能出不由户？何莫由斯道也？”

6.18　子曰：“质胜文则野，文胜质则史。文质彬彬，然后君子。”

6.19　子曰：“人之生也直，罔之生也幸而免。”

6.20　子曰：“知之者不如好之者，好之者不如乐之者。”

6.21　子曰：“中人以上，可以语上也.中人以下，不可以语上也。”

6.22　樊迟问知（智）。子曰：“务民之义，敬鬼神而远之，可谓知（智）矣。”问仁。曰：“仁者先难而后获，可谓仁矣。”

6.23　子曰：“知（智）者乐水，仁者乐山.知（智）者动，仁者静.知（智）者乐，仁者寿。”

6.24　子曰：“齐一变，至于鲁.鲁一变，至于道。”

6.25　子曰：“觚不觚？觚哉！觚哉！”

6.26　宰我问曰：“仁者，虽告之曰：‘井有仁（人）焉。’其从之也？”子曰：“何为其然也？君子可逝也，不可陷也.可欺也，不可罔也。”

6.27　子曰：“君子博学于文，约之以礼，亦可以弗畔（叛）矣夫。”

6.28　子见南子，子路不说（悦）。夫子矢之曰：“予所否者，天厌之！天厌之！”

6.29　子曰：“中庸之为德也，其至矣乎！民鲜久矣。”

6.30　子贡曰：“如有博施于民而能济众，何如？可谓仁乎？”子曰：“何事于仁，必也圣乎！尧、舜其犹病诸！夫仁者，己欲立而立人，己欲达而达人。能近取譬，可谓仁之方也已。”