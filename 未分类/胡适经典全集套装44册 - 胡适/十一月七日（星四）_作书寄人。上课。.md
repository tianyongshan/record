# 十一月七日（星四）_作书寄人。上课。

卷　二

十一月七日（星四）

作书寄人。上课。

今日为康乃耳大学前校长白博士（Dr. Andrew Dickson White）八十寿辰。是日午正，全校学生齐集文艺院门外，时天大雨，学生来者蜂拥而至。初不为雨小挫。已而钟塔上“钟乐”奏《母校》之歌，三千学生齐去冠和歌。歌已，白博士与校董自穆利尔院出，众争欢呼以欢迎之，欢呼之声（Yell）震天。时雨益大，众鹄立无散去者。院外廊下设小坛，学生四年班会长J. P. Jones（即前日赛跑第一者）代表学生全体致贺词，博士亦演说十五分钟，述此校发达之大略，兼述其今日快意之怀，结语云：愿天佑汝。博士精神犹矍铄，语时间作咳，然语声极清脆可听。

是日之会，三千男女鹄立雨中至廿五分钟之久，欢呼和歌祝此老康健，此景至可念也。余心为大动，欢呼时几欲下泪。至博士演说结语，则真泪下矣。

此老为此邦之一伟人，是日寿诞，美国总统及德国皇帝维廉俱有电庆贺。

此老实此校之创始人也。人但知康乃耳倾家建此校，而不知无白博士决无康乃耳。吾昔作康君传，记此甚详。

夜中读书，忽思发起一“政治研究会”，使吾国学生得研究世界政治。