# 十一月六日（星三）_今日选举结果如下：

卷　二

十一月六日（星三）

今日选举结果如下：

选人票数共得五百三十一，得二百六十六为过半，威氏得三百八十七，则其被举决矣。

续成昨日之词.久不作此，生涩极矣，录之：

水龙吟　送秋

无边枫赭榆黄，更青青映松无数。平生每道，一年佳景，最怜秋暮。倾倒天工，染渲秋色，清新如许。使词人憨绝，殷殷私祝：秋无恙，秋常住。

凄怆都成虛愿，有西风任情相妬。萧飕木末，乱枫争坠，纷纷如雨。风卷平芜，嫩黄新紫，一时飞舞。且徘徊，陌上溪头，黯黯看秋归去。

前日有Mrs. F. E. Bates（培茨夫人）者，演说女子选举权，亦引中国为口实。作一书登之报端，以辨其非。