# （一月廿三日）_余谓叔永君每成四诗，当以一诗奉和。后叔永果以...

二三、《大雪放歌》和叔永

（一月廿三日）

余谓叔永君每成四诗，当以一诗奉和。后叔永果以四诗来，余遂不容食言，因追写岁末大雪景物，成七古一章，不能佳，远不逮叔永作多矣。

大雪放歌

往岁初冬雪载塗，今年耶诞始大雪。

天工有意弄奇诡，积久迸发势益烈。

夜深飞屑始叩窗，侵晨积絮可及膝。

出门四顾喜欲舞，琼瑶十里供大阅。

小市疏林迷远近，山与天接不可别。

眼前诸松耐寒岁，虬枝雪压垂欲折。

窥人鼫鼠寒可怜，觅食冻雀迹亦绝。

毳衣老农朝入市，令令瘦马驾长橇

(4)

。

道逢相识遥告语，“明年麦子未应劣”。

路旁欢呼小儿女，冰桨

(5)

铁屐

(6)

手提挈。

昨夜零下二十度，湖面冻合坚可滑。

客子踏雪来复去，朔风啮肤手皴裂。

归来烹茶还赋诗，短歌大笑忘日昳。

开窗相看两不厌，清寒已足消内热。

百忧一时且弃置，吾辈不可负此日。