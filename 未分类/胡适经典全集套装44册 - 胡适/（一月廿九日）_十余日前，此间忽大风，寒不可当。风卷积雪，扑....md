# （一月廿九日）_十余日前，此间忽大风，寒不可当。风卷积雪，扑...

四〇、久雪后大风寒甚作歌

（一月廿九日）

十余日前，此间忽大风，寒不可当。风卷积雪，扑面如割，寒暑表降至零下十度（华氏表）。是日以耳鼻冻伤就校医诊治者，盖数十起。前所记之俄人Gahnkin未着手套，两手受冻，几成残废。居人云：“是日之寒，为十余年来所仅见。”因作诗记之。追录如下：

梦中石屋壁欲摇，梦回窗外风怒号，澎湃若拥万顷涛。

侵晨出门冻欲僵，冰风挟雪卷地狂，啮肌削面不可当。

与风寸步相撑支，呼吸梗绝气力微，漫漫雪雾行径迷。

玄冰遮道厚寸许，每虞失足伤折股，旋看落帽凌空舞。

落帽狼狈祸犹可，未能捷足何嫌跛，抱头勿令两耳堕。

入门得暖百体苏，隔窗看雪如画图，背炉安坐还读书。

明朝日出寒云开，风雪于我何有哉！待看冬尽春归来！

此诗用三句转韵体，乃西文诗中常见之格，在吾国诗中，自谓此为创见矣。（十二月廿三夜与叔永、杏佛联句，亦用此体。余起句云：“入冬无雪但苦雨，客子相对语凄楚，故园此际夜何许？……”杏佛有句云：“黄河走地禹王死”，余接云：“橫流滔滔何时已？会须同作鱼鳖耳。……”结句云：“况兹佳节欢儿女，冬青照座喧笑语，伤哉信美非吾土。何时拂衣归去来？〔适〕团

围坐杂叟孩，共迎新年入酒杯。〔永〕”此实第一次用此体也，亦余创之）以诗示许少南（先甲），少南昨寄柬云：“三句转韵体，古诗中亦有之。”因引岑参《走马川行》为证：“轮台九月风怒吼，一川碎石大如斗，随风满地石乱走。匈奴草黄马正肥，军山西见烟尘飞，汉家大将西出师。”此诗后五韵皆每韵三句一转，惟起数句不然，则亦未为全用此体也。