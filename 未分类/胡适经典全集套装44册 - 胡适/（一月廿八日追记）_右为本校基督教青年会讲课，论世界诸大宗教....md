# （一月廿八日追记）_右为本校基督教青年会讲课，论世界诸大宗教...

三七、“宗教之比较研究”讲演

（一月廿八日追记）

右为本校基督教青年会讲课，论世界诸大宗教之源流得失，主讲者多校中大师，或他校名宿。余亦受招主讲三题：

（一）中国古代之国教。

（二）孔教。

（三）道教。

余之滥竽其间，殊为荣幸，故颇兢兢自惕，以不称事为惧。此三题至需四星期之预备始敢发言。第一题尤难，以材料寥落，无从摭拾也。然预备此诸题时，得益殊不少.于第一题尤有心得。盖吾人向所谓知者，约略领会而已。即如孔教究竟何谓耶？今欲演说，则非将从前所约略知识者一一条析论列之，一一以明白易解之言疏说之不可。向之所模糊领会者，经此一番炉冶，都成有统系的学识矣。余之得益正在此耳。此演说之大益，所谓教学相长者是也。故记之。