# （七月五日）_前夜在Rev._C._W._Heizer处读美...

四九、读《爱茂生札记》

（七月五日）

前夜在Rev. C. W. Heizer处读美国思想家《爱茂生（Emerson）札记》（一八三六—三八年份）数十页。此公为此邦文学巨子，哲理泰斗，今其札记已出五册。其书甚繁。即如此册所记仅三年之事，而已有四五百页之多。其记或一日记数千言，或仅一语而已，有时数日不作一字。其所记，叙事极略而少，多说理名言，有时为读书随手所节抄。书中名言中有读《论语》手抄数则，盖Marshman所译本也（吾在藏书楼见残本），所录为“毋友不如己者”，“人焉廋哉！人焉廋哉！”，“不患人之不己知，患不知人也”，“其为人也，发愤忘食，乐以忘忧，不知老之将至云尔”，“子在齐闻韶，三月不知肉味，子曰，不图为乐之至于斯也”五则，其四则皆有深意。“人焉廋哉”二句则非连上三句读不可，今独取二句，几于断章取义矣（译本“How can a man remain concealed？”）。爱氏所记多乐天之语，其毕生所持，以为天地之间，随在皆有真理，一邱一壑，一花一鸟，皆有天理存焉。