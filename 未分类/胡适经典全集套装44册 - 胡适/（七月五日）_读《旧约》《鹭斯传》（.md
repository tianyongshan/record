# （七月五日）_读《旧约》《鹭斯传》（

五〇、《旧约·鹭斯传》与法国米耐名画

（七月五日）

读《旧约》《鹭斯传》（

The Book of Ruth

）如读近世短篇小说。今人罕读《旧约》，坐令几许瑰宝埋没不显，真可惜也。

此传中记寡妇鹭斯随获者后，拾田中遗秉。主者卜氏慈，令获者故遗麦穗，俾鹭斯拾之。鹭斯夜归，打所拾穗，得麦一升。摩斯之法曰：“凡获，勿尽获尔田隅，毋尽收尔遗穗……遗之以畀贫苦及异方远来之人。”（Leviticus，19）又曰：“获时，有遗秉，勿拾也，以畀旅人孤寡，帝乃福汝所作。凡摘橄榄，勿再摘也，以畀羁旅孤寡。凡收葡萄，其有遗果，勿拾也，以畀羁旅孤寡。”（Deuteronomy，24）此种风尚，蔼然仁慈，古代犹太人之文明，犹可想见。《大田》之诗曰：“彼有不获穉，此有不敛

，彼有遗秉，此有滞穗，伊寡妇之利。”东西古风之相印证如是。（穉，稚禾也.

，禾之铺而未束者.秉，刈禾之把也。）

记此则后，因忆法国画家米耐（Jean Francois Millet 1814—1875）有名画曰《拾穗图》（

The Gleaners

），写贫妇掇拾遗穗，图之上方隐约见获者车载所获归去也。适有此图印本，因附粘于此。米耐所画多贫民之生活，田舍之风景，自成一宗派，曰“穰尔派”（Genre）。米耐所作《拾穗图》之外，尚有《播种图》（

The Sower

），《闻钟野祷图》（

Angelus

），皆有声于世界。其《播种图》写农夫手撒谷种，奕奕有神。其《闻钟野祷图》（旧教之国教堂日祷三次，晨，午，薄暮。教堂鸣钟，闻钟声者皆祷，祷时默诵祷文，其首句云：“Angelus Domini nuntiavit Mariae……”故名“Angelus”）写农家夫妇力作田间，忽闻远钟，皆辍作默祷。斜阳返照草上，暮色晻然，一片庄严虔诚之气，盎然纸上，令观者如闻钟声如听祷词也。连类记此则，遂娓娓不休，可笑。

吾近所作札记，颇多以图画衬写之，印证之，于吾国札记中盖此为创见云。