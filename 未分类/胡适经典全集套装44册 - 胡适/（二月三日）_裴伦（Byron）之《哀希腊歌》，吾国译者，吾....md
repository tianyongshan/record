# （二月三日）_裴伦（Byron）之《哀希腊歌》，吾国译者，吾...

四二、裴伦《哀希腊歌》

（二月三日）

裴伦（Byron）之《哀希腊歌》，吾国译者，吾所知已有数人：最初为梁任公，所译见《新中国未来记》.马君武次之，见《新文学》.去年吾友张奚若来美，携有苏曼殊之译本，故得尽读之。兹三本者，梁译仅全诗十六章之二.君武所译多讹误，有全章尽失原意者.曼殊所译，似大谬之处尚少。而两家于诗中故实似皆不甚晓，故词旨幽晦，读者不能了然。吾尝许张君为重译此歌。昨夜自他处归，已夜深矣，执笔译之，不忍释手，至漏四下始竣事。门外风方怒号，窗棂兀兀动摇，尔时群动都寂，独吾歌诗之声与风声相对答耳。全诗如下：

斐伦《哀希腊歌》

（附注）

一

惟希腊之群岛兮，实文教武术之所肇始。

诗嫒沙浮尝咏歌于斯兮，亦羲和素娥之故里。

今惟长夏之骄阳兮，纷灿烂其如初。

我徘徊以忧伤兮，哀旧烈之无余！

沙浮，古代女诗人，生纪元前六百年，为当日诗界之领袖，所作多绮丽之词，未尝作爱国之诗。马译爱国之诗云云，岂误读Where为Which耶？

原文第四句“Where Delos rose，and Phoebus Sprung！”马译“德娄飞布两英雄，溯源皆是希腊族”，以二神为两英雄，是大误也。苏译“情文何斐亹，茶辐思灵保”，上句杂凑成文，下句微得之而晦甚，又无注释，不易明也。Delos即Artemis，月之神.Phoebus即Apollo，日神也.吾以羲和、素娥译之，借用吾所固有之神话也。

二

悠悠兮，我何所思？荷马兮阿难。

慷慨兮歌英雄，缠绵兮叙幽欢。

享盛名于万代兮，独岑寂于斯土.

歌声起乎仙岛之西兮，何此邦之无语？

此章追思荷马与阿难（即阿难克利安）（Homer and Anacreon）两大诗人。第一句“The Scian and Teian muse”即指二人。荷马生于Scios，故曰Scian。阿难生于Teos，故云Teian。马译为“莫说侁佃二族事”云云，故全章尽误。苏译“窣诃与谛诃，词人之所生”，稍得之矣。惟原文不指所生之地，乃指其地之诗人也，吾故直以荷马、阿难译之。

荷马之诗，多叙古英雄遗事。阿难之诗，专言爱情。后世凡言情之小诗作七字句而悱恻可诵者，谓之阿难体（Anacreontics）。原文Lover's lute初不专指女子，马苏二家都失之。

仙岛（The Islands of the Blest），古代神话言西海之尽头有仙人之岛，神仙居之。此盖以指西欧诸自由国，或专指英伦耳。

三

马拉顿后兮山高，马拉顿前兮海号。

哀时词客独来游兮，犹梦希腊终自主也.

指波斯京观以为正兮，吾安能奴僇以终古也！

西历前四九〇年，波斯人大举西侵，雅典人米尔低率师大败波人于马拉顿（Marathon）。梁译此章最佳，几令我搁笔。其辞曰：

马拉顿后兮山容缥缈，

马拉顿前兮海波环绕。

如此好山河也应有自由回照，

我向那波斯军墓门凭吊。

不信我为奴为隶今生便了，

难道我为奴为隶今生便了。

原文“I dreamed that Greece might still be free”乃愿望之词，马译“犹梦希腊是自由”，殊失之.苏译“希腊如可兴，我从梦中睹”，尤弱矣。

四

彼高崖何峰岩兮，俯视沙拉米之城.

有名王尝踞坐其巅兮，临大海而点兵。

千樯兮照海，列舰兮百里。

朝点兵兮，何纷纷兮！

日之入兮，无复存兮！

马拉顿之战，波斯人耻之。后十年（前四八〇年），新王Xerxes大举征希腊，大舰千二百艘，小舟三千艘，军威之盛，为古史所未见。希人御之，战于沙拉米（Salamis）（前四八〇年）。波师大败，失二百艘，余舰皆遁。明年，复为斯巴达之援师所大败，波斯自此不复西窥矣。

马译：“吁嗟乎，白日已没夜已深，希腊之民无处寻”，全失原意矣。苏译“晨朝大点兵，至暮无复存”，是也.下二句则杂凑无理矣。

五

往烈兮难追.

故国兮，汝魂何之？

侠子之歌，久销歇兮，

英雄之血，难再热兮，

古诗人兮，高且洁兮.

琴荒瑟老，臣精竭兮。

此章译者颇自憙，以为有变征之声也。末二句苏译“琴兮国所宝，仍世以为珍，今我胡疲，拱手与他人”，全失原意。第二句原文：“And where art thou，my Country？”非用骚体不能达其呼故国而问之之神情也。

六

虽举族今奴虏兮，岂无遗风之犹在？

吾慨慷以悲歌兮，耿忧国之磈磊。

吾惟余赪颜为希人羞兮，吾有泪为希腊洒。

七

徒愧汗曾何益兮，嗟雪涕之计拙.

独不念吾先人兮，为自由而流血？

吾欲诉天阍兮，

还我斯巴达之三百英魂兮！

但令百一存兮，

以再造吾瘦马披离之关兮！

瘦马披离（Thermopylae），关名。纪元前四八〇年之战，勇士三百人守此，关破，尽死之。

八

沉沉希腊，犹无声兮.

惟闻鬼语，作潮鸣兮。

鬼曰：“但令生者一人起兮，

吾曹虽死，终阴相尔兮！”

呜咽兮鬼歌，

生者之喑兮，奈鬼何！

此章全取马译，略易数字而已。

九

吾哓哓兮终徒然！已矣兮何言！

且为君兮歌别曲，注美酒兮盈尊！

姑坐视突厥之跋扈兮，

听其宰割吾胞与兮，

君不闻门外之箫鼓兮，

且赴此贝凱之舞兮！

原文第三四句，指一八二二年突厥人屠杀Scios城事。此城即荷马所生地也。贝凯者（Bacchanal），赛神之会，男女聚合巫觋舞祷以娱神。

十

汝犹能霹雳之舞兮，霹雳之阵今何许兮？

舞之靡靡犹不可忘兮，奈何独忘阵之堂堂兮？

独不念先人佉摩之书兮，宁以遗汝庸奴兮？

霹雳（Pyrrhic）源出Pyrrhus，希腊Epirus之王，尝屡胜罗马人。

霹雳之舞为战阵之舞，如吾国之《武功舞》、《破阵乐》耳，盖效战阵之声容而作也。

原文“Of two such lessons，why forget the nobler and the manlier one？”极不易译，吾以“舞之靡靡”对“阵之堂堂”，以曲传其“The nobler and the manlier”之意，盖煞费苦心矣。佉摩（Cadmus）相传为腓尼西之王，游希腊之梯伯部，与龙斗，屠龙而拔其齿，种之皆成勇士，是为梯伯之始祖。又相传佉摩自腓尼西输入字母，遂造希腊文（神话）。

十一

怀古兮徒烦冤，注美酒兮盈尊！

一醉兮百忧泯！阿难醉兮歌有神。

阿难盖代诗人兮，信尝事暴君兮.

虽暴君兮，犹吾同种之人兮。

阿难见宠于希王Polycrates，史称其为暴王。

十二

吾所思兮，米尔低兮，

武且休兮，保我自由兮。

吾抚昔而涕淋浪兮，

遗风谁其嗣昌？

诚能再造我家邦兮，

虽暴主其何伤？

米尔低，英主也，尝败波斯之军于马拉顿之战，遂霸希腊。

按此二章盖愤极之词。其意以为屈服于同种之英主，犹可忍也.若异族之主，则万不可忍受耳。盖当时民族主义方炽，故诗人于种族观念尤再三言之。民权之说，几为所掩。君武译此二章，似有意更易其辞，故有“本族暴君罪当诛，异族暴君今何如”云云，其用心盖可谅也。

十三

注美酒兮盈杯，悠悠兮吾怀！

汤汤兮白阶之岸，崔巍兮修里之崖，

吾陀离民族兮，实肇生于其间.

或犹有自由之种兮，历百劫而未残。

希腊两大民族：一为伊俄宁族（Ionians），一即陀离族也（Dorians）。陀离稍后起，起于北方，故有白阶修里云云。修里山在西北部，独立之役，修里人（Suliolites）最有功。

十四

法兰之人，何可托兮，其王贪狡，不可度兮。

所可托兮，希腊之刀.所可信兮，希腊之豪。

突厥慓兮，拉丁狡兮，

虽吾盾之坚兮，吾何以自全兮？

希腊独立之役之起也（一八二一），“神圣同盟”之墨犹未干，欧洲君主相顾色变，以为民权之焰复张矣，故深忌之，或且阴沮尼之，法尤甚焉。

此章屡易稿始成。

十五

注美酒兮盈杯！美人舞兮低徊！

眼波兮盈盈，一顾兮倾城.

对彼美兮，泪下不能已兮.

子兮子兮，胡为生儿为奴婢兮！

此章译者以为全篇最得意之作。

十六

置我乎须宁之岩兮，狎波涛而为伍.

且行吟以悲啸兮，惟潮声与对语.

如黄鹄之逍遥兮，将于是焉老死：

奴隶之国非吾土兮，碎此杯以自矢！

此诗全篇吾以四时之力译之，自视较胜马苏两家译本。一以吾所用体较恣肆自如，一以吾于原文神情不敢稍失，每委曲以达之。至于原意，更不待言矣。能读原文者，自能知吾言非自矜妄为大言也。

所注各节，皆根据群籍，不敢以己意揣测也。