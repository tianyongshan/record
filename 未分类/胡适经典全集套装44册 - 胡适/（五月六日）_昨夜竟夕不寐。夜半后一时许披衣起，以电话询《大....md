# （五月六日）_昨夜竟夕不寐。夜半后一时许披衣起，以电话询《大...

四六、五月六日晨之感想

（五月六日）

昨夜竟夕不寐。夜半后一时许披衣起，以电话询《大学日报》有无远东消息，答曰无有。乃复归卧，终不成睡。五时起，下山买西雷寇晨报读之。徐步上山，立铁桥上，下视桥下，瀑泉澎腾飞鸣，忽然有感，念老子以水喻不争，有至理。（“上善莫若水。水利万物而不争。”又曰：“天下莫柔弱于水，而攻坚强者莫之能胜。”又曰：“天下之至柔，驰骋天下之至坚。”）不观乎桥下之水乎？今吾所见二百尺之深谷，数里之长湍，皆水之力也。以石与水抗，苟假以时日水终胜石耳。

偶以此意语韦女士，女士曰：“老子亦是亦非.其知水之莫之能胜，是也.其谓水为至柔，则非也。水之能胜物，在其大力，不在其柔。”此言是也。