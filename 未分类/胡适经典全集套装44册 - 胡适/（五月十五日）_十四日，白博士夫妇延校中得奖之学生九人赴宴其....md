# （五月十五日）_十四日，白博士夫妇延校中得奖之学生九人赴宴其...

一六、赴白博士夫妇家宴

（五月十五日）

十四日，白博士夫妇延校中得奖之学生九人赴宴其家，英文科及演说科诸教师皆在座。此九人者：一为中国人，三为犹太人，一女子，其余为美国男学生。席终，博士演说致贺意，中言六十余年前，博士初入耶尔，与容纯甫同学，容异服异俗，颇受人笑。其年容两得班中英文第一奖品，其后无敢揶揄之者矣。博士又言在第一次平和会时，有中国少年为中国代表，致辞以法文演说，精辟警切，为全会第一演说，惜不记其名矣。此少年何人耶？博士著作等身，名及海外，前年八十寿辰，德皇威廉，美总统塔夫脱皆飞电致贺，今精神犹健，望之令人兴起也。

〔

附记

〕白博士自传中记此中国少年，姓陆，疑是陆征祥。