# （五月十五日）_白特生夫人（Mrs._L._E._Patte...

五六、哀白特生夫人

（五月十五日）

白特生夫人（Mrs. L. E. Patterson）昨夜得急病暴亡。今晨其所属教堂牧师乔治君以电话相告，闻之如受电击，中心终不肯信其果真。下山入市，犹希冀其为讹言。及行近其居，遥见门上丧旌（Crepe），始知其信然也。

入门唁卫女士（夫人之侄女）及白特生君，执手泫然，不知所以慰藉之。

白君导余入死者之室，尸陈未殡，面容灰死，惟无痛苦惨状。夫人生平慈祥，其死也忽然，病一二时而逝，无缠绵床褥之苦，此可以稍慰爱夫人者之心也。

此为余在此邦第三次临死者之侧。第一次为所居主妇之丧（民国纪元前一年）。第二次为亥叟先生之丧。

夫人待吾国学生极优渥，尤厚余，待余真如家人骨肉。余去年生日，夫人为作筵庆之，又亲作生日糕，插短炬糕上如吾岁数，天涯羁旅中得此等厚爱，感激之私，何可言喻？今夫人遽尔化去，报德之私，已成虚愿，凭尸一叹，哀从中来。