# （五月廿七日）_律诗其托始于排偶之赋乎？对偶之入诗也，初仅偶...

二二、论律诗

（五月廿七日）

律诗其托始于排偶之赋乎？对偶之入诗也，初仅偶一用之，如“头上倭堕髻，耳中明月珠。盈盈公府步，冉冉府中趋。”（《陌上桑》），“东西植松柏，左右种梧桐.枝枝相覆盖，叶叶相交通。”（《孔雀东南飞》），“胡马依北风，越鸟巢南枝。”（《十九首》），皆以排比舒畅词气，有益而无害。晋人以还，专向排比。陆机、陆云之诗，已几无篇不排矣（佳句如“悲风鼓行轨，倾云结流霭”.“飞锋无绝影，鸣镝自相和”.“朝餐不免冑，夕息常荷戈”。劣句如“日归功未建，时往岁载阴”。——机）。潘岳、左思亦多骈句。贤如渊明，亦未能免俗。然陶诗佳处都不在排。（如“淒淒岁暮风，翳翳经日雪”.“倾耳无希声，在目皓已洁”.“露淒暄风息，气彻天象明”.“往燕无遗影，来雁有余声”.“酒能祛百虑，菊为制颓龄”之类。）

康乐以还，此风日盛。降及梁陈，五言律诗，已成风尚，不待唐代也。六朝人律诗如：

佳期竟不归，春日坐芳菲。拂匣看离境，开箱见别衣。

井梧生未合，宫槐卷复稀。不及衔泥燕，从来相逐飞。

——庾肩吾：《有所思》（梁）

外莺啼罢，园里日光斜。游鱼乱水叶，轻燕逐风花。

长墟上寒霭，晓树没归霞。九华暮已隐，抱郁徒交加。

——何逊：《赠王僧孺》（梁）

客心愁日暮，徙倚空望归。山烟涵树色，江水映霞晖。

独鹤凌空逝，双凫出浪飞。故乡千余里，兹夕寒无衣。

——何逊：《旦夕出富阳》

闺中日已暮，楼上月初华。树阴缘砌上，窗影向床斜。

开屏写密树，卷帐照垂花。谁能当此夕，独处类倡家。

——阴铿：《月夜闺中》（陈）

皆不让唐以后之律诗也。

唐以前律诗之第一大家，莫如阴铿（陈代人）。其名句如：

藤长还依格，荷生不避桥。鼓声随听绝，帆势与云邻。

莺随入户树，花逐下山风。寒田获里静，野日烧中昏。

潮落犹如盖，云昏不作峰。戍楼因碪险，村路入江穷。

水随云度黑，山带日归红。

右数联虽置之盛唐人集中，可乱楮叶也。

按杜工部赠李白诗，“李侯有佳句，往往似阴铿”。又有绝句云：“陶冶性情存底物，新诗改罢自长吟。孰知二谢能将事，颇学阴何苦用心。”阴，即铿.何，何逊也。此可见六朝人诗之影响唐人矣。有心人以历史眼光求律诗之源流沿革，于吾国文学史上当裨益不少。