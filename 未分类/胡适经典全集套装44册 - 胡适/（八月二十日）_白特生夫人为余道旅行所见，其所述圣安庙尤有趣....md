# （八月二十日）_白特生夫人为余道旅行所见，其所述圣安庙尤有趣...

一四、圣安庙记

（八月二十日）

白特生夫人为余道旅行所见，其所述圣安庙尤有趣，故记之。

圣安（St. Anne）者，传说为约瑟之妻母，媚利之母，而耶稣之外大母也。庙在加拿大，去匮北（Quebec）约七海里。相传有法国不列田省舟子航海入圣洛伦司河，遭大风——不列田人为罗马旧教。父老相传，以为圣安遗骸实葬其地，故崇事圣安甚虔。——舟人在患难中则相率祷圣安，许风静即于舟登陆处为立庙。已而风果静，遂伐木祠焉。是为庙之始。

相传十七世纪有田夫某患病，时圣安新庙方在建造，某扶病往运石，病霍然愈。自是以后，庙之神效大著。四方之人争知圣安能愈疾也。乃不远千万里而来，庙中香火之盛，为美洲第一。

圣安治病之神效昭然最著者，莫如庙中之“拐杖堆”。拐杖堆者，病人之残废者扶仗而来，一祷而愈，则舍杖而去，庙中积之盈万。白特生夫人示我以此堆之图，芒然如蝟背。又有巨箧一，蔵各项目镜，则患目疾者所遗也。庙中有一室，壁中遍悬还愿之供献，金环，银镫，云石之像，珠翠之花，布壁上皆满。

庙中相传有圣安指骨一节，自法国赍来者，以宝匣贮之。信徒瞻仰膜拜，以口亲匣上玻璃不已。白特生夫人亲见之，言有役人立匣旁，每一人吻匣后，役人辄以巾拭之，然其秽污犹可想也。

庙旁有泉水名圣安泉，二三十年前忽有人谓此水可已病，遂大著。今来庙中者，辄买泉水一瓶归，或以自瘳，或以贻戚友之病。白特生夫人亦携一瓶归，以赠其庖人，庖人盖信罗马旧教者也。

自一九一二年十一月至一九一三年十月，一年之中，来游此地者，凡二十四万零七百卅四人。其中专诚来祷者，凡十万零三千七百余人。