# （八月五日）_一、空前之大战

三六、记欧洲大战祸

（八月五日）

一、空前之大战

自有生民以来所未有之大战祸，今忽突起于欧陆！（拿破仑之战虽波及全欧，然其时在百年以前，战具无今日之备也）七月廿六日，奥国与塞维亚宣战，塞都Belgrade在奥境上，遂弃之而走。明日，奥兵攻之，战事遂开。俄为塞同种之国，出而调停，无效，遂动员（Mobilization）。德为奥与国，严词诘问俄动员之原因，责令解严，俄人不听，俄德战端遂起。俄为法联邦，法又德之世仇也，德人度法人必助俄，遂先侵法。法人不得已，遂于前日宣战。德法接壤，比国居其间，德人强欲假道于比以侵法，比人拒焉。德人胁以兵力，比乃告急于英。英久仇视德，而又为法俄比之友邦，故为比责德。德人不服，遂于昨日宣战。英人亦于昨夜宣战。于是欧洲之大战起矣。奥德为一组，英俄法塞为一组。塞之联邦门的尼革罗及希腊当继起助塞，而德奥之同盟国意大利乃首先宣告中立，不与闻战役。

二、塞奥交恶之始末

当拿破仑全盛之时，欧之东南角仅有奥帝国及突厥帝国而已。今之所谓巴尔干半岛全属突厥（突厥人Othman于一三五三年侵欧，渐占巴尔干半岛）。而其时突厥之焰已衰，境内之基督教徒不甘屈服于回教势力之下，于是各部有倡独立之师者。塞人独立于一八一七。希人继之（1821—1829）得俄、英、法之助亦独立。克里米之战（The Crimean War，1853—1858）既息，鲁马尼亚（Roumania）乘机独立，即今之鲁国也（1859）。

一八七五年，塞国西境上之突属两省曰巴士尼亚及黑此哥维纳（Bosnia and Herzegovina）亦叛突，意在归并于塞也.褒而加里亚人（Bulgarian）继叛，皆乞援于俄。时突人大杀叛者，惨无人道，俄人借词伐突，大败之。而西欧诸国忌俄人之得势于东欧，于是俾斯麦召诸国会于柏林，是为“柏林会议”，德、法、奥、俄、英、意、突等国皆与焉，俾氏主坛坫。此会之结果：（一）塞门鲁皆为独立国。（二）巴士尼亚及黑此哥维纳二省向之本愿为塞属者，今乃由此会决令由奥代治，而遥认突之“苏丹”为上国。（三）褒而加里亚得一基督教政府，惟仍认突为主国。

巴黑两省之归奥代治也，塞人大耻之。俄人为塞褒侵突，而不得相当之酬报，故衔奥德亦甚。奥人代治巴黑两省，理其财政，兴其实业，凡二十年。至一九〇八年，Von Aehrenthal为奥外相，遂并巴黑为奥县。此举也，全欧震动，突人欲战。塞人以奥人绝其并二省之望也，亦索赔偿。英、俄、法助之，责奥之背柏林之约也。奥以贿和突，而拒塞之要求。全欧战云几开矣。明年三月，德皇告俄柴，谓“塞奥之事果肇战端，则德必以全力助奥。”时俄人新败于日。英法亦不欲战，事遂寝。奥人安享二省之利矣。然六年后之战祸实基于此。

三、飞的难之暗杀案

（参看卷四第四三则）

六月廿八日（一九一四）奥皇嗣飞的难（Archduke Francis Ferdinand）与其妻行经巴省都城沙拉也勿（Sarayevo），为一塞国学生所枪杀。奥政府疑此举由塞政府主使。且近来塞人排奥之风极盛，国中有所谓“排奥会”及“全塞维亚会”（Pan-Servian）者，塞政府中人亦有赞助之者，奥人大恨之。且巴尔干战后，塞人骤为强国，尤为奥所忌。七月廿三日，奥政府下“哀的米敦书”于塞政府，要求五事：

甲、塞政府须在政府公报上承认国中排奥之举之非，并须道歉于奥国。

乙、塞政府须以此意宣告陆军兵士。

丙、解散排奥之结会。

丁 、禁止国中报纸提倡排奥之议。

戊、奥政府可遣一般官吏入塞境内，自由调査沙拉也勿之暗杀案，塞政府不得干预。

此书限廿四时内答复。塞政府答书允前四事，惟（戊）款有伤国体，不能允许，拟以陈于海牙平和会，俟其平判。奥政府以为塞人所答不能满意，遂宣战。

四、三国同盟（Triple Alliance）

“三国同盟”者，德、奥、意也。欧洲均势之局，此三国为一组.而英、法、俄所谓“三国协约”（Triple Entente）者为一组。两组互相猜忌，互相牵掣，均势之局始成。

普法之战后（一八七〇），俾斯麦志在孤法，不令与他国联结。俾氏初志欲联俄、奥，一八七二［年］，三国皇帝会于柏林，未缔约，但约有事协商耳。一八七五［年］，法人增兵备，毛奇议攻法。法人乞助于俄，俄柴英后皆以书致德皇，遂不果战。俾氏恨俄人之干涉也，其后柏林会议，俾氏主坛，袒奥而疏俄（见上）。俄人耻之，遂调兵集境上示威。俾氏亲至奥京，与奥订约而归（一八七九），是为“双同盟”，约同拒俄。

意、奥世仇也。而意、法以非问题适有隙，几开战，德、奥许以外援，意遂加入三国同盟（一八八二）。意加入同盟后，不得不增地中海上之海军军备，故数十年来，意之海军负担骤增。然前年意之攻特里波利（Tripoli）也，奥、德皆坐视，令意得自由进取，意所得益，惟有此耳。

三国同盟之约，大旨谓如一国为俄国所攻，则余二国同助之.如一国为他国（俄国之外）所攻，则余二国守中立。

五、三国协约（Triple Entente）

俾士麦能使法国孤立二十年，及俾氏倒（一八九〇），而欧洲政局大变矣。

俄、德本姻亲（亚历山大二世为维廉之侄），而德人之霸于欧洲，俄实忌之，一八七五年，俄柴之阻德之伐法也，以此故也。此后俄法交日密。法富，时以赀助俄。俄畏虚无党，法政府承其意旨，为捕之于巴黎，以交欢俄。两国海军相过从，国人欢迎之若狂（托尔斯泰曾记之）。一八九一年，盟约成。一八九六，俄新柴如法。明年，法总统Faure如俄报聘，席上始宣告两国之同盟焉。

一九〇三年，英前王如法，法总统Loubet如英报聘。明年，英法协约成，法以埃及让英，英亦以摩洛哥让法。英本与德睦，及南非之战，德人始疾视英。迩来德人刻意经营海军，尤为英人所忌，故英、德疏而英转亲法矣。

英、俄既皆为法之友邦，故一九〇六年法、德以摩洛哥事会议于Algeciras，英、俄皆阴助法.意虽联德，近亦与法睦，故亦助法：法在摩遂占胜利。而英俄交谊亦益亲.一九〇七年，英、俄协约成，（一）划分两国在波斯之势力圈，（二）英人得握阿富汗之外交权，（三）两国在西藏各不相犯。

于是英、法、俄三国之间各以协约相结，而“三国协约”之势成。其后英、俄、法复与日睦，而协约之三国势尤强矣。意自一八九六年以后与法渐睦。一九〇一年，法宣言法不侵犯意之经营特里波利，意亦不干涉法之经营摩洛哥。一九〇三年，意王如法。明年，法总统报聘。意法交益亲，德、奥之势益孤矣。

六、结论

战事之结果，孰胜孰负，虽不可逆料，然就大局论之，有数事可预言也。

一、欧洲均势之局必大变。奥国国内人种至杂，战后或有分裂之虞。德孤立无助，今特铤而走险，即胜，亦未必能持久.若败，则均势之局全翻，意将为英法之党。而他日俄得志东欧，必复招西欧列强之忌。异日均势新局，其在东西欧之对畤乎？

二、战后，欧人将憬然于攻守同盟之害。即如今之“三协约”、“三同盟”，皆相疾视甚深，名为要约以保和平，实则暗酿今日之战祸耳。他日之盟约必趋向二途：（1）相约以重大交涉付之公裁（Arbitration，或曰仲裁）。（2）相约同减兵费。

三、战后，和平之说必占优胜。今之主和平者，如社会党，如弭兵派（Pacifists），皆居少数，不能有为。主增兵备者，皆以“武装和平”为词，谓增兵所以弭兵也。今何如矣？武装和平之效果如是如是，主减兵费者有词矣。

四、战后，欧陆民党必占优胜。德、奥之社会党工党必将勃起，或竟能取贵族政体而代之。俄之革命党或亦将勃兴。拿破仑大败之后，见诸国争恢复专制政体，力压民权，叹曰：“百年之后，欧洲或全为哥萨克，或全为共和民主耳。”今百年之运将届，高雪加怪杰之言或将验乎？今欧之民气受摧残甚至，以一二私人之外交政策，以条约中一二言之关系，遂累及全欧数百万之生灵，驱而纳诸死地，可叹也！

五、此役或竟波及亚洲，当其冲者，波斯与吾中国耳。吾国即宣告中立，而无兵力，何足以守之！不观乎比国乎？