# （八月十一日）_在杏佛处得见君武先生所刊诗稿，读之如见故人。...

三、读君武先生诗稿

（八月十一日）

在杏佛处得见君武先生所刊诗稿，读之如见故人。最爱其《偕谢无量游扬州》一诗云：

风云欲卷人才尽，时势不许江山闲。

涛声寂寞明月没，我自扬州吊古还。

其七古以《惜离别》及《贺高剑公新婚》为最。七律断句如“只须拜热为先祖，直到成冰是善终”（《寄生虫》）.“欲以一身撼天下，须于平地起波澜”（《京都》），稍可诵。七绝颇多佳者。五古以《慈母马浮》为最。五律以《自上海至玛赛途中得诗》十首及《别桂林》四首为最。最爱其《澎湖》：

群山现天际，人说是澎湖。感怆乘桴意，模糊属国图。

绿波迎去舰，红日照前途。数点渔舟影，微茫忽有无。

又《西贡》：

十里河边路，亭亭凤尾蕉。绿阴覆城郭，红日熟田苗。

王气消南越，人心去阮朝。楼船相接处，三色大旗飘。

其新加坡诗有“侧身频北望，转舵便西游”，一“频”字，一“便”字，皆予所最爱。其《别中国公学学生》云，“群贤各自勉，容易水成冰。合力救亡国，发心造远因”二十字，得中国公学之精神。其译诗三十八首，乃殊少佳作，惟贵推之“米丽容歌”可诵耳。