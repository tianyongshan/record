# （八月十四日）_许肇南（先甲）远道来访，连日倾谈极欢。肇南将...

七、送许肇南归国

（八月十四日）

许肇南（先甲）远道来访，连日倾谈极欢。肇南将归国，作诗送之：

秋风八月送残暑，天末忽逢故人许。

烹茶斗室集吾侣，高谈奕奕忘夜午。

评论人物屈指数，爽利似听蕉上雨，

明辨如闻老吏语：君家汝南今再睹。

慷慨为我道出处，“不为良相为良贾。

愿得黄金堆作坞，遍交天下之才谞。”

(1)

自言“国危在贫窭，衣食不足士气沮。

室惟四壁尘生釜，饿莩未可任艰巨。

能令通国无空庾，自有深夜不闭户。

诸公肉食等狐鼠，吾曹少年国之主。

(2)

责人无已亦无取，宜崇令德慎所树。

愿集志力相夹辅，誓为宗国去陈腐，

(3)

譬如筑室先下础，纲领既具百目举。”

我闻君言如饮醑，投袂欲起为君舞。

君归且先建旗鼓，他日归来隶君部。