# （八月十日）_叔永作《活铿谷游记》（叔永译为“窪特陉谷”）甚...

三九、叔永《活铿谷游记》

（八月十日）

叔永作《活铿谷游记》（叔永译为“窪特陉谷”）甚佳，可补吾所记之足（七月廿八日记），急寻之以实吾札记。

(1)

洼特陉谷游记

去绮色佳城六十里许，有洼特陉谷者，东美山水之最奇者也。每岁之夏，康乃耳大学地质学教者辄率其夏课学生往游，为探讨地质之行，而揽胜者亦与焉。余夏休无事，得随诸学者后，为选胜游。七月廿五日晨，以火车往，行三时许，始达。至则倚树食裹粮，若为午餐。餐既，入谷。

谷口有山当之，凿石为门，穿洞得桥。桥跨两山间，长才及丈。山溪深狭，蜿蜒若虬蛇，而高下起伏无寻尺平，水行其中，往往急落为瀑。瀑下穿石为潭，深黝不可测。两旁石交错，层纹齿齿然，若大贝出水而曝其甲。瀑甚多，而状殊不一，短者若断练，错杂置石罅，长者若悬巨帛于岩畔。时或巨石突斜，泉水平泻而下，续续如贯珠玑。蹊径出其中，远望行人，又若美人往来危楼复道中，珠帘半垂而未卷也。沿山腰为径，铁柱阑之。石绝，则继以木梯.梯不可及，则支石为桥，度他山为径。径愈险，改道愈频，则为桥愈多。故有时一目而见两桥，橫跨峰巅，仰望前游，飘飘然若飞仙临于太虚。谷之深约共五里，而数武外辄不测前方所有。有洞三，桥十许，梯数百步。

余等往返乃费三小时。同来者分四队，各有教者率之，余皆不随，顾谓同行，吾欲观天然美耳，安问所谓地质与时代哉！既返，欲记其胜，又恍惚不可得，唯出游时所摄影，陈而观之，尚往往若有遇也。