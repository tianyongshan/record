# （八月廿九日）_近仁有《苦热怀适之美国诗》：

二六、近仁来诗

（八月廿九日）

近仁有《苦热怀适之美国诗》：

幽居恒寡欢，俯仰生感慨。矧当暑气蒸，逼人多烦痗。

骄阳苦煎熬，斗室况湫隘。头脑冬烘讥，身世夏畦惫。

东来云似墨，蜿蜒天外挂。伫盼甘澍倾，庶变清凉界。

火龙俄吸去，逞虐方未快。烈焰势倍张，燎毛而炙背。

既无冰山倚，讵复洪炉耐？不知重洋外，故人作何态？

颇闻谈瀛者，炎凉正相背。入夏始萌申，众峰同罨叆。

安得附飞艇，载我美洲内？把臂快良觌，披襟洒积块。

悦目更怡情，灵府一以溉。海陆既重深，寒暑亦更代。

兴来发奇想，兹事宁有届？挥汗起长谣，凉意生肝肺。