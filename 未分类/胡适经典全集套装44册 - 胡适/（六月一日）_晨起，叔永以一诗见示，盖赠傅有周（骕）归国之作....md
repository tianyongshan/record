# （六月一日）_晨起，叔永以一诗见示，盖赠傅有周（骕）归国之作...

二八、叔永赠傅有周归国，余亦和一章赠行

（六月一日）

晨起，叔永以一诗见示，盖赠傅有周（骕）归国之作也。

昔君西去日，是我东游时。今日君归去，怅望天一涯。

扬帆沧海静，入里老亲嬉。若见当年友，道雋问候之。

叔永近所作诗，当以此诗为最佳矣。

余亦和一章送有周。有周为第二次赔款学生，与余同来美，颇相得，今别四年矣。有周以母老多病，急欲归去。余素主张吾国学子不宜速归，宜多求髙等学问。盖吾辈去国万里，所志不在温饱，而在淑世。淑世之学，不厌深也。矧今兹沧海橫流，即归亦何补？不如暂留修业继学之为愈也。故余诚羡有周之归，未尝不惜其去，故诗意及之。诗云：

与君同去国，归去尚无时。故国频侵梦，新知未有涯。

豺狼能肉食，燕雀自酣嬉。河梁倍惆怅，日暮子何之？