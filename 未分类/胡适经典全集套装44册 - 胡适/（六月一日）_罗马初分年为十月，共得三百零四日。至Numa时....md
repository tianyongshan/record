# （六月一日）_罗马初分年为十月，共得三百零四日。至Numa时...

二九、记历

（六月一日）

罗马初分年为十月，共得三百零四日。至Numa时乃增二月，共十二月。月如吾国阴历，大月三十日，小月二十九日，大小相递，年共三百五十四日，后增一日，共三百五十五日（奇数吉也）。然日周天之数为三百六十五日有零（零五时四十八分四十六秒），故须增闰月（Intercalary），间年行之。月或二十二日，或二十三日相递焉，于是四年共得一四六五日。平均每年得三百六十六日零四分之一，则较周天之数多一日也。于是定每十六年后之八年原定有四闰月者改为三闰，以补其差。

其后日久弊生，谬误百出，至西柴始大定历，从阳历而废月历，年有三百六十五日，四年一闰，闰年增一日。时罗马七百零八年，即耶稣前四十六年也（改历之年增至四百四十五日。）西柴（Julius Caesar）分月之法，奇数之月（一，三，五，七，九，十一），月得三十一日，偶月皆三十日。惟二月廿九日，闰年三十日。罗马人颂西柴之功，以其名Julius名第七月，今英名July者是也。

后至Augustus时，罗马人媚之，以其名名第八月，惟八月仅三十日，较July少一日，小人谄谀，遂移二月之第二十九日增于八月，于是七，八，九三月皆有三十一日。又以为不便，遂改九月、十一月为三十日，而十月、十二月改为三十一日。西柴之法至易记算，遭此窜改，遂成今日难记之法，小人可恨也。

西柴历（Julian）虽便，然亦有一弊，盖周天之数为三六五日五时零（见上），实未足四分一之数，故每百二十八年必有一日之误。故西柴历初定时，春分节（Equinox）在三月二十五日，至纪元一五八二年乃在三月十一日。教皇Gregory Ⅷ欲正此失，乃于其年减去十日。又以太阳年（Solar Year）与阳历之年之差约为每四百年与三日之比，故葛雷郭令百数之年（纪元千年，千九百年之类）皆不得闰.惟百数之年，其百数以上之位可以四除尽者，乃有闰日。此法凡年数可以四除尽者皆为闰年。其百数之年如一六〇〇，二〇〇〇，其百数以上诸位（年数除去两〇）可以四除之者有闰.又如，一七〇〇，一八〇〇，一九〇〇，皆无闰也。盖四百年而九十七闰。依此法每年平均得三百六十五日五时四十九分十二秒，与太阳年差仅二十六秒，盖须三千三百二十三年始有一日之差。（摘译《大英百科全书》）