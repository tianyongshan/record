# （六月六日）_去年得家中照片，吾母与冬秀皆在焉。有诗云：

三三、得家中照片题诗

（六月六日）

去年得家中照片，吾母与冬秀皆在焉。有诗云：

出门何所望，缓缓来邮车.马驯解人意，逡巡息路隅。

邮人逐户走，歌啸心自如。客子久凝伫，迎问“书有无”？

邮人授我书，厚与寻常殊。开函喜欲舞，全家在画图。

中图坐吾母，貌戚意不舒.悠悠六年别，未老已微癯。

梦寐所系思，何以慰倚侶？对兹一长叹，悔绝温郎裾。

图左立冬秀，朴素真吾妇。轩车来何迟，劳君相待久。

十载远行役，遂令此意负。归来会有期，与君老畦亩。

筑室杨林桥，背山开户牖。辟园可十丈，种菜亦种韭。

我当授君读，君为我具酒。何须赵女瑟，勿用秦人缶。

此中有真趣，可以寿吾母。