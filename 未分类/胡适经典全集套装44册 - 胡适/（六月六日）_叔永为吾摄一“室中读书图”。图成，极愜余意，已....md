# （六月六日）_叔永为吾摄一“室中读书图”。图成，极愜余意，已...

三二、题“室中读书图”分寄禹臣、近仁、冬秀

（六月六日）

叔永为吾摄一“室中读书图”。图成，极愜余意，已以一帧寄吾母矣。今复印得六纸，为友人攫去三纸，余三纸以寄冬秀、近仁、禹臣各一，图背各附一绝：

故里一为别，垂杨七度青。异乡书满架，中有旧传经。

（寄禹臣师）

廿载忘年友，犹应念阿咸。奈何归雁返，不见故人缄？

（寄近仁叔）

万里远行役，轩车屡后期。传神入图画，凭汝寄相思。

（寄冬秀）

图上架上书，历历可数，有经籍十余册，以放大镜观之，书名犹隐约可辨，故有“犹有旧传经”之句。

近仁为余叔辈，为少时老友，里中文学尝首推近仁，亦能诗。余在上海时，近仁集山谷句，成数诗见怀。

冬秀长于余数月，与余订婚九年矣，人事卒卒，轩车之期，终未能践。冬秀时往来吾家，为吾母分任家事，吾母倚闾之思，因以少慰。《古诗十九首》云，“千里远结婚，悠悠隔山陂.思君令人老，轩车来何迟？伤彼兰蕙花，含英扬光辉.过时而不采，将随秋草萎。”吾每诵此诗，未尝不自责也。