# （六月十二日）_十一日与Frans_E._Geldenhüy...

三八、游“英菲儿瀑泉山”三十八韵

（六月十二日）

十一日与Frans E. Geldenhüys，Fred Millen，Gertrude Mosier，A. Frances Jansen同游Enfield Falls，极乐，往返共十五英里有余，盖合吾国里五十左右。同行者嬲余作诗，未能应之。既归之明日，乃追写胜游，成三十八韵，纪实而已，不能佳也。

游“英菲儿瀑泉山”三十八韵

春深百卉发，羁人思故园。良友知我怀，约我游名山。

清晨集伴侣，朝曦在林端。并步出郊坰，炊烟上小村。

遥山凝新绿，眼底真无垠。官道一时尽，觅径穷辛艰。

缘溪入深壑，岩竦不可扪。道狭草木长，新叶吐奇芬。

鸟歌破深寂，鼫鼠下窥人。转石堆作梁，将扶度潺湲。

危岩不容趾，藤根巨可攀。径险境愈幽，仿佛非人间。

探奇及日午，惊涛震耳喧。寻声下前涧，飞潘当我前。

举头帽欲堕，了不见其颠。奔流十数折，折折成珠簾。

澎湃激崖石，飞沫作雾翻。两旁峰入云，逶迤相回环。

譬之绝代姿，左右围群鬟。又如叶护花，掩映成奇观。

对此不能去，且复傍水餐。渴来接流饮，冰冽清肺肝。

坐久忘积署，更上穷水源。山石巉可削，履穿欲到跟。

落松覆径滑，

步不敢奔。上有壁立崖，下有急流湍。

“一坠那得取”，杜陵无戏言。攀援幸及顶，俯视卑群峦。

天风吹我襟，长啸百忧宽。归途向山脊，稍稍近人烟。

板桥通急涧，石磴凿山根。从容出林麓，归来日未曛。

兹游不可忘，中有至理存，佳境每深藏，不与浅人看。

勿惜几两屐，何畏山神悭？要知寻山乐，不在花鸟妍。

冠盖看山者，皮相何足论？作诗叙胜游，持此谢婵娟。

叔永谓末段命意颇似王介甫《游褒禅山记》。检读之，果然。介甫记：

入之愈深，其进愈难，而其见愈奇。有怠而欲出者，曰：“不出，火且尽”，遂与之俱出。盖予所至，比好游者尚不能十一，然视其左右来而记之者已少，盖其又深，则其至又加少矣，方是时，余之力尚足以入，火尚足以明也。既出，则或咎其欲出者，而余亦悔其随之而不得极夫游之乐也。

久不作如许长诗矣。此诗虽不佳，然尚不失真。尝谓写景诗最忌失真。老杜《石龛诗》“羆熊咆我东，虎豹号我西，我后鬼长啸，我前狨又啼”。正犯此病。又忌做作。退之《南山诗》非无名句，其病在于欲用尽险韵，读者但觉退之意在用韵，不在写景也。