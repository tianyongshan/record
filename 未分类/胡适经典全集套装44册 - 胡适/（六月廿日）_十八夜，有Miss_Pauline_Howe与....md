# （六月廿日）_十八夜，有Miss_Pauline_Howe与...

四〇、观西方婚礼

（六月廿日）

十八夜，有Miss Pauline Howe与Herbert N. Putnam在本城一教堂中行婚礼。此邦婚礼，或于男女父母家中行之，或于牧师家中行之，或于里正（Justice of the Peace）家中行之。其在教堂中行之者，大率皆富家，仪式最繁丽。吾友维廉斯女士知余未尝见西方婚礼，女士为新妇之友，故得请于新妇之父，许余与观盛礼，归而记之于下：

礼成于教堂之中，来宾先入（后时为失仪）。婚嫁之家之近亲骨肉坐近礼坛，其疏远之宾友杂坐后列之座。堂中电灯辉煌，礼坛之上，供蕉叶无数，杂花丽焉。傧者四人，皆新夫妇之戚友。宾入门，傧者以臂授女宾，女宾把其臂就座，男宾随之。

钟八下，乐队奏新婚之乐。礼堂之侧门大辟。傧者四人（男子）按节徐步而入。次女嫔四人（Bridesmaids）衣轻蓝罗衣，各执红蔷薇花，细步按节前导。又次为荣誉女嫔（Maid of honor），亦衣轻蓝露背之衣，捧红蔷薇一束。又次为执环童子（Ring bearer），约四五岁，白衣金发，持大珈拉花（Calla Lily），中藏婚约之指环焉。又次为新妇，衣白罗之衣，长裙拂地，可丈余，上罩轻丝之网。新妇手持百合之花球，倚其父臂上。父衣大礼服，扶新妇缓步而入。

其时，礼坛上之小门亦辟，牧师乔治君与新郎同出，立坛下。与偕者为“好人”（The best man）。好人者，新郎之相也。傧者与女嫔分立坛左右。新妇既至，牧师致祷词毕，问新郎曰：“汝某某愿娶此妇人某某为妻耶？”答曰：“诺。”又问新妇曰：“汝某某愿嫁此男子某某为夫耶？”答曰：“诺。”又问：“授此妇人者谁耶？”新妇之父应曰：“余某某为女子某某之父，实授吾女。”即以女手授新郎。童子以约婚之指环进，牧师以环加女指。已，令新郎誓曰：“余某某今娶此女为妻，誓爱之养之（to love and to cherish），吉凶不渝，贫富不易，之死靡他。”（for better and for worse，for richer and for poorer.till death doth us part.）牧师诵其辞，新郎一一背诵之。又令新妇誓之，其辞略同上。白特生夫人告我，曩时“爱之养之”之下，在男则有“保护之”，在女则有“服从之”（“to protect”，“to obey”），今平权之风盛行，明达识时务之牧师皆删去此三字，不复用矣。誓毕，牧师祈天降福于新婚夫妇暨其家人。（凡祷，告事曰祷〔Prayer〕，求福曰祈〔Benediction〕。）乐队再奏乐。新郎以臂授妇。妇挽之而退，“好人”扶荣誉女嫔，傧者各扶女嫔同退。傧者及门而返，复扶新夫妇之近亲女宾一一退出，男宾随之。至亲尽出，来宾始群起出门各散。其近亲则随新夫妇归女家赴婚筵。筵毕，继以跳舞。跳舞未终，新夫妇兴辞，以汽车同载至湖上新居。