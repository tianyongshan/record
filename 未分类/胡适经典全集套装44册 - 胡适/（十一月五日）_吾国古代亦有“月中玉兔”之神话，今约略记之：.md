# （十一月五日）_吾国古代亦有“月中玉兔”之神话，今约略记之：

二五、吾国“月中玉兔”之神话

（十一月五日）

吾国古代亦有“月中玉兔”之神话，今约略记之：

西王母授后羿（此羿乃帝尧之臣。“十日并出，尧命射之，应手而没”。）不死之药，羿妻姮娥窃之而逃，奔月中化而为蟾蜍。张平子（衡78—139 A. D.）《灵宪》有此说。

《淮南子·精神训》亦曰：“日中有踆乌，月中有蟾蜍。”《尔雅》注：“蟾蜍似蛤蟆，居陆地。”

《抱朴子》曰：“蟾蜍寿三千岁者，头上有角，颔下有丹书八字。”

《后汉书·天文志》：“嫦娥窃羿不死药，奔月中，及之，化为蟾蜍。”

兔

陆佃云：“明月之精，视月而生。”《曲礼》：“兔曰明视。”

张华《博物志》：“兔望月而孕。”

王充《论衡》：“兔舐毫而孕，及其生子，从口而出。”（故曰兔吐也）

道教神话，谓“玉兔居月中为月神捣药。”

〔

适按

〕以兔易蟾蜍，疑由于印度神话之影响，观下记娑罗树易桂树，印度思想之影响更显矣。

桂

（cassia tree，cinnamon）　唐人已有谓桂生月中者。《七修类稿》以为《内典》之娑罗树（the sal tree，shorea robusta）即月中桂，玉兔居其下，为月神捣药。

《酉阳杂俎》：“仙人吴刚受谪.居月中，令砍桂树，斧下创即合。”

月老

唐韦固道经宋城，见老人坐月中检书，怪而问之。老人言：“此书乃人间婚姻簿，”怀中出赤绳示固曰，“吾以此绳系人间夫妇之足，虽生离暌隔，终当会合。”固因问己婚姻。老人曰：“汝妇乃彼肆卖菜妪之女也。”固翌日往访之，见老妪抱二岁女孩，殊陋。固令人刺之，中其眉而逝。后十四年，固娶妇，好女子也。婚后察之，眉心有创痕，诘之，乃十四年前宋城卖菜妪女也。

连类记此以自遣。少时不喜神话，今以社会学之眼光观之，凡神话皆足以见当时社会心理风俗，不可忽也。