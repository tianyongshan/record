# （十一月十三日）_孰谓西人家庭骨肉间之相爱不如东方耶？吾一日...

三四、西人骨肉之爱

（十一月十三日）

孰谓西人家庭骨肉间之相爱不如东方耶？吾一日之间而得可记者数事焉：

一、有名氐子（Dietz）者，其妻为人所杀。氐子踪迹得杀者，手毙之，以故得监禁终身之罪。（美国西部之人多轻侠好武而犯禁，杀人报仇，常事也。）其子名纳司倪（名）氐子（姓）（Leslie Dietz），竭力营救，不获请，乃于前年起徒步周行全国，遍谒各省之官吏，议员，名人，报馆记者，乞其联名为其父请总统恩赦（美国总统有赦罪之权）。昨日行至纽约城，其请赦书已得十万余人之签名，皆其二年来徒步请求而得也。今闻其人将由纽约步行至华盛顿呈递此请赦之书。此人之孝行何让缇萦，何让《儒林外史》之郭孝子乎？

二、昨夜有男女学生数人在此间比比湖南岸石崖上为“辟克匿克”（Picnic）之会，有女学生失足堕崖下入湖，其弟Paul L. Schwarzbach急踊入湖中救之，用力过猛，头触水底之崖石，遂沉死。其姊为同行者所救，得生。

三、今晨电报局以电话递一电报致同居之傅内叟君，余为代收之。其电报云：“二星期不得汝信，母大焦急。汝无恙耶？速以电覆！”发信者，傅之弟也。余手录此电，心中乃思吾母不已，慈母爱子之心，东海西海，其揆一也。

右所记三则，皆一日间之事：一为子之孝父，一则弟之爱姊，一则母之爱儿（第二则稍异，以救人乃人人之天责也），孰谓西人家庭骨肉之相爱不如东人耶？