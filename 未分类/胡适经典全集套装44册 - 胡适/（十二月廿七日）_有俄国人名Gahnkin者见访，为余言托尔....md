# （十二月廿七日）_有俄国人名Gahnkin者见访，为余言托尔...

一九、托尔斯泰临终时事

（十二月廿七日）

有俄国人名Gahnkin者见访，为余言托尔斯泰（Tolstoi）临终时事，甚有趣，记之。

托氏于千九百十年间，一日忽遁去不见，报纸争载其事，国家警察随地访査，乃不可得。盖托氏敝衣，与工人等，杂稠人中，不易辨也。然其影片则举国人都识之。故火车到一站，则居民争集车下默察下车者，疑中有此大怪杰也。托氏实往南方视其姊。其姊居尼寺中，老矣。教中长老闻托来，以为托将复归旧教（希腊教，耶教之一宗），争迎之。托至，视其姊即去。归途乘工人所坐之火车，车无盖，不避风雨，托受寒止于中途一站，卧病数日，即死。

死后，其尸归葬于“Easnaiya Polnyana”（？），距莫斯科不远。莫斯科有十九［所］大学，一律辍讲三日。有学生五六千人往赴其丧，Gahnkin亦与焉。自四方来会葬者无数。其尸由学生数十人移至墓所，墓地在数株槐树间，盖托氏生前所择也。将葬，送葬者成列，一一行过托氏尸前为礼，逾数时始行尽。

既葬，此君往游其书室。室小而陋，一桌一椅，皆托氏所手制，室中但有书无数耳。托氏平日但着犊鼻裈，与农夫、工人同操作，好施不倦，其所居无贤不肖皆爱之如家人焉。