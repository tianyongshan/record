# （十月二十日）_星期六日与韦莲司女士（Edith_Cliff...

一一、韦莲司女士之狂狷

（十月二十日）

星期六日与韦莲司女士（Edith Clifford Williams）出游，循湖滨行，风日绝佳。道尽，乃折而东，行数里至厄特娜村（Etna）始折回，经林家村（Forest Home）而归。天雨数日，今日始晴明，落叶遮径，落日在山，凉风拂人，秋意深矣。是日共行三小时之久，以且行且谈，故不觉日之晚也。

女士为大学地质学教授韦莲司（H. S. Williams）之次女，在纽约习美术.其人极能思想，读书甚多，高洁几近狂狷，虽生富家而不事服饰.一日自剪其发，仅留二三寸许，其母与姊腹非之而无如何也，其狂如此。余戏谓之曰：“昔约翰弥尔（John Stuart Mill）有言，‘今人鲜敢为狂狷之行者，此真今世之隐患也’。（吾所谓狂狷乃英文之Eccentricity.）狂乃美德，非病也。”女士谓，“若有意为狂，其狂亦不足取。”余亦谓然。余等回至女士之家已六时，即在彼晚餐。晚餐后围炉坐谈，至九时始归。