# （十月廿六日）_前与韦莲司女士谈，女士问，“人生伦理繁复难尽...

一六、“一致”之义

（十月廿六日）

前与韦莲司女士谈，女士问，“人生伦理繁复难尽，有一言以蔽之者乎？”余答曰：“此不易言。无已，其惟‘一致’乎（Consistency）？一致者，言与行一致（言顾行，行顾言），今与昔一致（今与昔一致者，非必以昔所是为是，昔所非为非也。昔所见为是，故是之.今吾识进矣，乃以昔所是为非，则非之。其所是非异也，而其以吾所认定为是非者而是非之则一也，则亦一致也），对人与对己一致是也。”女士以为然。今日与讷博士谈，博士问，“天然科学以归纳论理为术，今治伦理，小之至于个人，大之至于国际，亦有一以贯之之术乎？”余答曰，“其唯一致乎？一致者，不独个人之言行一致也。己所不欲，勿施于人。所不欲施诸吾同国同种之人者，亦勿施诸异国异种之人也。此孔子所谓‘恕’也，耶氏所谓‘金律’也，康德（Kant）所谓‘无条件之命令’也，（康德之言曰，‘凡作一事，须令此事之理由，可成天下人之公法。’〔Always act so that thou canst will the maxim of thy act to become a universal law of all rational beings. ——The Categorical Imperative〕此即《中庸》所谓‘君子动而世为天下道，行而世为天下法，言而世为天下则’也。）斯宾塞所谓‘公道之律’也（见上则），弥尔所谓‘自由以勿侵他人之自由为界’也：皆吾所谓一致也。一致之义大矣哉！”