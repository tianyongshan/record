# （十月廿日）_纽约省长色尔叟（William_Sulzer）...

一四、论纽约省长色尔叟被劾去位

（十月廿日）

纽约省长色尔叟（William Sulzer）被弹劾去位，其罪案为报告选举用款不实。盖此邦年来因政党运动选举用款无节，弊窦百出，故立法以防之：凡候选人或办理政党选举之干事，须于选举完结后二十日内，将所收受之选举捐款实数，及本期选举所费实数，报告于选举监督，列名某人捐金若干，某项用金若干存案。此法之用意有二：

（一）欲使各党不敢收受不义之财。（此邦之大公司大政客每出巨资助其私人，翼被选后可得其庇荫。）

（二）使各项用费一一公布，庶不敢有以金钱买卖投票及以金钱运动选举等事。色氏所报收支各项，乃漏报巨款若干项（如某大银行家之款），又私用所收选举捐款以为他项用途，为其反对党所举发，遂被弹劾，由省议会上院及本省高等法庭会审，延至二月之久，今始决耳。

先是纽约省有所谓Tammany Hall，乃一般政蠹小人所组织，势力之大，莫与抗衡，纽约省之行政官都其傀儡耳。晚年以来，清议切齿，然莫可如何也。色氏初亦属此党，受任后，欲博民心（为候选总统之计也），遂一变故态，力攻此党，倡直接推举之法（Direct Primary），令公民得直接推举，不由政党把持。此党中人（其魁首Charles Murphy）恨色氏切骨，百计中伤之，而色氏又不慎，遂为弹劾去。此事是非殊不易断。色氏之攻小人是也。然论者不当以此之故，遂恕其作伪之罪。色氏罪固有应得，而劾之者非可劾之之人，所谓盗固不义，而跖非诛盗之人也。吾于此案得一说焉，曰：凡服官行政之人，必先求内行无丝毫苟且，然后可以服人，可以锄奸去暴，否则一举动皆为人所牵掣，终其身不能有为矣，可不戒哉！吾国古训：“政者，正也。子率以正，孰敢不正？”又曰：“以身先之。”此等金玉之言，今都成迂腐之谈。呜呼！吾安敢窃议异国政治之得失耶！吾方自哀吾政偷官邪之不暇耳！