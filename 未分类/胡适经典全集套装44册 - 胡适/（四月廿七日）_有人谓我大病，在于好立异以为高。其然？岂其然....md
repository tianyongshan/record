# （四月廿七日）_有人谓我大病，在于好立异以为高。其然？岂其然...

三九、立异

（四月廿七日）

有人谓我大病，在于好立异以为高。其然？岂其然乎？

所谓立异者何欤？

不苟同于流俗，不随波逐流，不人云亦云。非吾心所谓是，虽斧斤在颈，不谓之是。行吾心所安，虽举世非之而不顾。——此立异者也。吾窃有慕焉，而未能几及也。

下焉者自视不同流俗，或不屑同于流俗，而必强为高奇之行，骇俗之言，以自表异.及其临大节，当大事，则颓乎无以异于乡原也。——此吾友C. W.所谓“有意为狂”者也。

吾将何所择乎？吾所言行，果无愧于此人之言乎？