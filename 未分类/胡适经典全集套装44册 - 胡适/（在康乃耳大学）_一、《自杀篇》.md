# （在康乃耳大学）_一、《自杀篇》

民国三年（1914）七月七日至八月十日

（在康乃耳大学）

一、《自杀篇》

（七月七日）

叔永有弟季彭居杭州。会宋遁初被刺，政府不能自解，则以兵力胁服南中诸省，季彭忧愤不已，遂发狂。一夜，潜出，投葛洪井死。叔永掇季彭生时所寄书，作《脊令风雨集》。既成，并系以诗，有“何堪更发旧书读，肠断脊令风雨声”（原注：因亡弟最后寄诸兄诗有“原上脊令风雨声”之句）之句，以示予，且索和诗以题其集，久未能应，今日偶有暇晷，成一篇，凡长短五章，录之：

叔永至性人，能作至性语。脊令风雨声，令我泪如雨。

我不识贤季，焉能和君诗？颇有伤心语，试为君陈之。

叔世多哀音，危国罕生望。此为恒人言，非吾辈所尚。

奈何贤哲人，平素志高抗，一朝少挫折，神气遽沮丧？

下士自放弃，朱楼醉春酿。上士羞独醒，一死谢诸妄。

三闾逮贤季，苦志都可谅。其愚亦莫及，感此意惨怆。

我闻古人言，“艰难惟一死”。我独不谓然，此欺人语耳。

义士有程婴，偷生存赵祀。夷吾忍囚槛，功业炳前史。

丈夫志奇伟，艰巨安足齿？盘根与错节，所以见奇士。

处世如临阵，无勇非孝子。虽三北何伤？一战待雪耻。

杀身岂不易？所志不止此。生材必有用，何忍付虫蚁？

枯杨会生梯，河清或可俟。但令一息存，此志未容已。

春秋诛贤者，吾以此作歌。茹鲠久欲吐，未敢避谴诃。

此诗全篇作极自然之语，自谓颇能达意。吾国诗每不重言外之意，故说理之作极少。求一朴蒲（Pope）已不可多得，何况华茨活（Wordsworth）与贵推（Goethe）、卜朗吟（Browing）矣。此篇以吾所持乐观主义入诗，以责自杀者。全篇为说理之作，虽不能佳，然涂径具在，他日多作之，或有进境耳。

吾名此诗曰《自杀篇》。

吾分此篇作五章：首二章四句，三章十六句，四章廿四句，末章四句，似较作一气读，眉目较清，段落较明。首二章为楔子，三四为全篇命意所在，末章以自解作结也。

吾近来作诗，颇能不依人蹊径，亦不专学一家，命意固无从摹效，即字句形式亦不为古人成法所拘，盖胸襟魄力，较前阔大，颇能独立矣。