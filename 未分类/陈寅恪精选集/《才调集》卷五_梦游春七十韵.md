# 《才调集》卷五_梦游春七十韵

元白诗证史讲义

《才调集》卷五

梦游春七十韵

昔岁梦游春，梦游何所遇。梦入深洞中，果遂平生趣。清冷浅漫流，画舫兰篙渡。过尽万株桃，盘旋竹林路。长廊抱小楼，门牖相回互。楼下杂花丛，丛边绕鹓鹭。池光漾霞影，晓日初鸣煦。未敢上阶行，频移曲池步。乌龙不作声，碧玉曾相慕。渐到帘幕间，徘徊意犹惧。闲窥东西阁，奇玩参差布。隔子碧油糊，駞钩紫金镀。逡巡日渐高，影响人将寤。鹦鹉饥乱鸣，娇娃（寅恪按：“娃”疑当作“

”）睡犹怒。帘开侍儿起，见我遥相谕。铺设绣红茵，施张钿装具。潜褰翡翠帐，瞥见珊瑚树。不辨花貌人，空惊香若雾。身回夜合偏，态敛晨霞聚。睡脸桃破风，汗妆莲委露。丛梳百叶髻（时势头），金蹙重台履（踏殿样）。纰软钿头裙（瑟瑟色），玲珑合欢袴（夹缬名）。鲜妍脂粉薄，暗澹衣裳故。最似红牡丹，雨来春欲暮。梦魂良易惊，灵境难久寓。夜夜望天河，无由重沿泝。结念心所期，返如禅顿悟。觉来八九年，不向花回顾。杂合两京春，喧阗众禽护。我到看花时，但作怀仙句。浮生转经历，道性尤坚固。近作梦仙诗，亦知劳肺腑。一梦何足云，良时事婚娶。当年二纪初，嘉节三星度。朝蕣玉佩迎，高松女萝附。韦门正全盛，出入多欢裕。甲第涨清池，鸣驺引朱辂。广榭舞葳蕤，长筵宾杂厝。青春讵几日，华实潜幽蠧。秋月照潘郎，空山怀谢傅。红楼嗟坏壁，金谷迷荒戍。石压破阑干，门摧旧梐枑。虽云觉梦殊，同是终难驻。悰绪竟何如，棼丝不成絇。卓女白头吟，阿娇金屋赋。重壁盛姬台，青冢明妃墓。尽委穷尘骨，皆随流波注。幸有古如今，何劳缣比素。况余当盛时，早岁谐如（“如”一作“时”）务。诏册冠贤良，谏垣陈好恶。三十再登朝，一登还一仆。宠荣非不早，邅回亦云屡。直气在膏肓，氛氲日沉痼。不言意不快，快意言多忤。忤诚人所贼，性亦天之付。乍可沉为香，不能浮作瓠。诚为坚所守，未为明所措。事事身已经，营营计何误。美玉琢文珪，良金填武库。徒谓自坚贞，安知受砻铸。长丝羇野马，密网罗阴兔。物外各迢迢，谁能远相锢。时来既若飞，祸速当如鹜。曩意自未精，此行何所诉（“诉”一作“愬”）。努力去江陵，笑言谁与晤。江花纵可怜，奈非心所慕。石竹逞奸黠，蔓菁夸亩数。一种薄地生，浅深何足妒。荷叶水上生，团团水中住。泻水置叶中，君看不相污。

汪立名本《白香山诗集》卷一二

和梦游春诗一百韵　并序

微之既到江陵，又以梦游春诗七十韵寄予，且题其序曰：“斯言也，不可使不知吾者知，知吾者亦不可使不知，乐天知吾也，吾不敢不使吾子知。”予辱斯言，三复其旨，大抵悔既往而悟将来也。然予以为苟不悔不悟则已，若悔于此，则宜悟于彼也。反于彼，而悟于妄，则宜归于真也。况与足下外服儒风，内宗梵行者，有日矣。而今而后，非觉路之返也，非空门之归也，将安反乎？将安归乎？今所和者，其章旨卒归于此。夫感不甚，则悔不熟，感不至，则悟不深。故广足下七十韵为一百韵，重为足下陈梦游之中所以甚感者，叙婚仕之际，所以至感者，欲使曲尽其妄，周知其非，然后返乎真，归于实，亦犹法华经序火宅，偈化城，维摩经入媱舍，过酒肆之义也。微之！微之！予斯文也，尤不可使不知吾者知，幸藏之云耳。

昔君梦游春，梦游仙山曲。恍若有所遇，似惬平生欲。因寻菖蒲水，渐入桃花谷。到一红楼家，爱之看不足。池流渡清泚，草嫩踏绿蓐。门柳暗全低，檐樱红半熟。转行深深院，过尽重重屋。乌龙卧不惊，青鸟飞相逐。渐闻玉佩响，始辨朱履躅。遥见窗下人，娉婷十五六。霞光抱明月，连艳开初旭。缥渺云雨仙，氛氲兰麝馥。风流薄梳洗，时世宽妆束。袖软异文绫，裾轻单丝縠。裙腰银线压，梳掌金筐蹙。带缬紫葡萄，袴花红石竹。凝情都未语，付意微相瞩。眉敛远山青，鬟低片云绿。帐牵翡翠带，被解鸳鸯幞。秀色似堪餐，秾华如可掬。半卷锦头席，斜铺绣腰褥。朱唇素指匀，粉汗红绵扑。心惊睡易觉，梦断魂难续。笼委独栖禽，剑分连理木。存诚期有感，誓志贞无黩。京洛八九春，未曾花里宿。壮年徒自弃，佳会应无复。鸾歌不重闻，凤兆从兹卜。韦门女清贵，裴氏甥贤淑。罗扇夹花灯，金鞍攒绣毂。既倾南国貌，遂坦东床腹。刘阮心渐忘，潘杨意方睦。新修履信第，初食尚书禄。九酝备圣贤，八珍穷水陆。秦家重萧史，彦辅怜卫叔。朝馔馈独盘，夜醪倾百斛。亲宾盛辉赫，妓乐纷晔煜。宿醉才解酲，朝欢俄枕曲。饮过君子争，令甚将军酷。酩酊歌鹧鸪，颠狂舞鸲鹆。月流春夜短，日下秋天速。谢傅隙过驹，萧娘风过（一作送）烛。全凋蕣花折，半死梧桐秃。暗镜对孤鸾，哀弦留寡鹄。凄凄隔幽显，冉冉移寒燠。万事此时休，百身何处赎。提携小儿女，将领旧姻族。再入朱门行，一傍青楼哭。枥空无厩马，水涸失池骛。播落废井梧，荒凉故篱菊。莓苔上几阁，尘土生琴筑。舞榭缀蟏蛸，歌梁聚蝙蝠。嫁分红粉妾，卖散苍头仆。门客思彷徨，家人泣吚噢。心期正萧索，宦序仍拘局。怀策入崤函，驱车辞郏鄏。逢时念既济，聚学思大畜。端详筮仕蓍，磨拭穿杨镞。始从雠校职，首中贤良目。一拔侍瑶墀，再升纡绣服。誓酬君王宠，愿使朝廷肃。密勿奏封章，清明遭宪牍。鹰韝中病下，豸角当邪触。纠缪尽（一作静）东周，申冤动南蜀。危言诋阍寺，直气忤钧轴。不忍曲作钩，乍能折为玉。扪心无愧畏，腾口有谤。只要明是非，何曾虞祸福。车摧太行路，剑落丰城狱。襄汉问修途，荆蛮指殊俗。谪为江府掾，遣事荆州牧。趋走谒麾幢，喧烦视鞭扑。簿书常自领，缧囚每亲鞫。竟日坐官曹，经旬旷休沐。宅荒渚宫草，马瘦畬田粟。薄俸等涓毫，微官同桎梏。月中照形影，天际辞骨肉。鹤病翅羽垂，兽穷爪牙缩。行看须间白，谁劝杯中绿。时伤大野麟，命问长沙鵩。夏梅山雨渍，秋瘴海（一作江）云毒。巴水白茫茫，楚山青簇簇。吟君七十韵，是我心所蓄。既去诚莫追，将来幸前勖。欲除忧恼病，当取禅经读。须悟事皆空，无令念将属。请思游春梦，此梦何闪倏。艳色即空花，浮生乃焦谷。良姻在嘉偶，顷刻为单独。入仕欲荣身，须臾成黜辱。合者离之始，乐兮忧所伏。愁恨憎祗长，欢荣刹那速。觉悟因傍喻，迷执由当局。膏明诱暗蛾，阳焱奔痴鹿。贪为苦聚落，爱是悲林麓。水荡无明波，轮回死生辐。尘应甘露洒，垢待醍醐浴。障要智灯烧，魔须慧刀戮。外熏性易染，内战心难衄。法句与心王，期君日三复（微之常以法句及心王头陀经相示，故申言以卒其志也）。

长恨歌

长恨歌传：开元中，泰阶平，四海无事。玄宗在位岁久，倦于旰食宵衣，政无大小，始委于右丞相，深居游宴，以声色自娱。先是元献皇后武淑妃皆有宠，相次即世，官中虽良家子千数，无可悦目者。上心忽忽不乐，每岁十月，驾幸华清宫，内外命妇熠耀景从，浴日余波，赐以汤沐。春风灵液，淡荡其间。上心油然，若有顾遇。左右前后，粉色如土。诏高力士潜搜外宫，得弘农杨玄琰女于寿邸。既笄矣，鬒发腻理，纤秾中度。举止闲冶，如汉武帝李夫人。别疏汤泉，诏赐澡莹。既出水，体弱力微，若不任罗绮。光彩焕发，转动照人。上甚悦。进见之日，奏霓裳羽衣曲以导之。定情之夕，授金钗钿合以固之。又命戴步播，垂金珰。明年册为贵妃，半后服用。由是冶其容，敏其词，婉娈万态，以中上意，上益嬖焉。时省风九州，泥金五岳，骊山雪夜，上阳春朝，与上行同室，宴专席，寝专房，虽有三夫人，九嫔，二十七世妇，八十一御妻，暨后宫才人，乐府妓女，使天子无顾眄意。自是六宫无复进幸者，非徒殊艳尤态致是，盖才智明慧，善巧便佞，先意希旨，有不可形容者。叔父昆弟皆列在清贯，爵为通侯，姊妹封国夫人，富埒王室，车服邸第与大长公主侔，而恩泽势力，则又过之。出入禁门不问，京师长吏为之侧目。故当时谣咏有云：“生女勿悲酸，生男勿喜欢。”又曰：“男不封侯女作妃，看女却为门上楣。”其人心羡慕如此！天宝末，兄国忠盗丞相位，愚弄国柄。及安禄山引兵向阙，以讨杨氏为辞，潼关不守，翠华南幸，出咸阳，道次马嵬亭，六军徘徊，持戟不进。从官郎吏伏上马前，请诛错以谢天下。国忠奉牦缨盘水，死于道周，左右之意未快。上问之，当时敢言者请以贵妃塞天下怒，上知不免，而不忍见其死，反袂掩面，使牵之而去。苍黄展转，竟就绝于尺组之下。既而玄宗狩成都，肃宗受禅灵武。明年大凶归元，大驾还都，尊玄宗为太上皇，就养南宫，迁于西内。时移事去，乐尽悲来，每至春之日，冬之夜，池莲夏开，宫槐秋落，梨园子弟玉琯发音，闻霓裳羽衣一声，则天颜不怡，左右歔欷。三载一意，其念不衰。求之梦魂，杳不能得。适有道士自蜀来，知上皇心念贵妃如是，自言有李少君之术。玄宗大喜，命致其神。方士乃竭其术以索之，不至。又能游神驭气，出天界，没地府以求之，不见。又旁求四虚上下，东极天海，跨蓬壶，见最高仙山，上多楼阙，西厢下有洞户，东向，阖其门，署曰“玉妃太真院”。方士抽簪扣扉。有双童女出应门，方士造次未及言，而双鬟复入。俄有碧衣侍女又至，诘其所从。方士因称唐天子使者，且致其命。碧衣云：“玉妃方寝，请少待之。”于时云海沉沉，洞天日晚，琼户重阖，悄然无声。方士屏息敛足，拱手门下。久之而碧衣延入，且曰：“玉妃出。”见一人冠金莲，披紫绡，佩红玉，曳凤舄，左右侍者七八人，揖方士问皇帝安否？次问天宝十四年已还事，言讫悯默，指碧衣取金钗钿合，各析其半，授使者曰：“为谢太上皇，谨献是物，寻旧好也。”方士受辞与信。将行，色有不足。玉妃固征其意，复前跪致词，请当时一事，不为他人闻者，验于太上皇。不然，恐钿合金钗，负新垣平之诈也。玉妃茫然退立，若有所思，徐而言之曰：

“昔天宝十载，侍辇避暑骊山宫。秋七月牵牛织女相见之夕，秦人风俗，是夜张锦绣，陈饮食，树瓜华，焚香于庭，号为乞巧，宫掖间尤尚之。夜始半，休侍卫于东西厢，独侍上。上凭肩而立，因仰天感牛女事，密相誓心，愿世世为夫妇，言毕执手各呜咽，此独君王知之耳。”因自悲曰：“由此一念，又不得居此，复堕下界，且结后缘。或为天，或为人，决再相见，好合如旧。”因言太上皇亦不久人间，幸唯自安，无自苦耳。使者还奏太上皇，皇心震悼，日日不豫，其年夏四月，南宫晏驾。元和元年冬十二月，太原白乐天自校书郎尉于盩厔，鸿与琅邪王质夫家于是邑，暇日相携游仙游寺，话及此事，相与感叹，质夫举酒于乐天前曰：“夫希代之事，非遇出世之才润色之，则与时消没，不闻于世。乐天深于诗多于情者也，试为歌之如何？”乐天因为《长恨歌》。意者不但感其事，亦欲惩尤物，窒乱阶，垂于将来也。歌既成，使鸿传焉，世所不闻者，予非开元遗民，不得知。世所知者，有《玄宗本纪》在，今但传《长恨歌》云尔。前进士陈鸿撰。

汉皇重色思倾国，御宇多年求不得。杨家有女初长成，养在深闺人未识。天生丽质难自弃，一朝选在君王侧。回眸一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜（一作冠）金步摇，芙蓉帐暖度春宵（一作帐里暖春宵）。春宵苦短日高起，从此君王不早朝。承欢侍宴（一作寝）无闲暇，春从春游夜专夜。后（一作汉）宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光彩生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看（一作听）不足。渔阳鞞鼓动地来，惊破霓裳羽衣曲。九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翘金雀玉搔头。君王掩面救不得，回看血泪相和流。黄埃散漫风萧索，云栈萦纡登剑阁。峨眉山下少人行，旌旗无光日色薄。蜀江水碧蜀山青，圣主朝朝暮暮情。行宫见月伤心色，夜雨闻铃肠断声。天旋地转回龙驭，到此踌躇不能去。马嵬坡下泥（一作尘）土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂。春风桃李花开日（一作夜），秋雨梧桐叶落时。西宫南内多秋草，宫华满阶红不扫。梨园弟子白发新，椒房阿监青蛾老。夕殿萤飞思悄然，孤（一作秋）灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共（一作旧枕故衾谁与共）。悠悠生死别经年，魂魄不曾来入梦。临邛道士鸿都客，能以精诚致魂魄。为感君王展转思（一作恩），遂教方士殷勤觅。排云驭气奔如电，升天入地求之遍。上穷碧落下黄泉，两处茫茫皆不见。忽闻海上有仙山，山在虚无缥缈间。楼阁（一作殿）玲珑五云起，其中绰约多仙子。中有一人字太真（一作字玉真又作名玉妃），雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推枕起徘徊，珠箔银钩迤逦开。云髻半偏新睡觉，花冠不整下堂来。风吹仙袂飘举，犹似霓裳羽衣舞。玉容寂寞泪阑干，梨花一枝春带雨。含情凝涕（一作睇）谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。唯将（一作空持）旧物表深情，钿合金钗寄将去。钗留一股合一扇，钗擘黄金合分钿。但教心似金钿坚，天上人间会相见。临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无尽期。

《全唐诗》第十六函《白居易》卷二一

霓裳羽衣（一有舞字）歌（和微之）

我昔元和侍宪皇，曾陪内宴宴昭阳。千歌百（一作万）舞不可数，就中最爱霓裳舞。舞时寒食春风天，玉钩栏下香案前。案前舞者颜如玉，不着人家（一作间）俗衣服。虹裳霞帔步摇冠，钿璎累累佩珊珊。娉婷似不任罗绮，顾听乐悬行复止。磬箫筝笛遰相搀，击擫弹吹声逦迤（凡法曲之初，众乐不齐，唯金石丝竹次第发声。霓裳序初亦复如此）。散序六奏未动衣，阳台宿云慵不飞（散序六遍无拍，故不舞也）。中序擘騞初入拍，秋竹竿裂春冰拆（中序始有拍，亦名拍序）。飘然转旋（去声）回雪轻，嫣然纵送游龙惊。小垂手后柳无力，斜曳裾时云欲生（四句皆霓裳舞之初态）。烟蛾敛略不胜态，风袖低昂如有情。上元点鬟招萼绿，王母挥袂别飞琼（许飞琼萼绿华皆女仙也）。繁音急节十二遍，跳珠撼玉何铿铮（霓裳破凡十二遍而终）。翔鸾舞了却收翅，唳鹤曲终长引声（凡曲将毕，皆声拍促速。唯霓裳之末，长引一声也）。当时乍见惊心目，凝视谛听殊未足。一落人间八九年，耳冷不曾闻此曲。湓城但听山魈语，巴峡唯闻杜鹃哭（予自江州司马转忠州刺史）。移领钱唐第二年，始有心情问（一作闻）丝竹。玲珑箜篌谢好筝，陈宠觱栗沈平笙。清弦脆管纤纤手，教得霓裳一曲成（自玲珑以下皆杭之妓名）。虚白亭前湖水畔，前后只应三度按。便除庶子抛却来，闻道如今各星散。今年五月至苏州，朝钟暮角催白头。贪看案牍常侵夜，不听笙歌直到秋。秋来无事多闲闷，忽忆霓裳无处问。闻君部内多乐徒，问有霓裳舞者无。答云七县十（一作州千）万户，无人知有霓裳舞。唯寄长歌与我来，题作霓裳羽衣谱。四幅花笺碧间红，霓裳实录在其中。千姿万状分明见，恰与朝（寅恪按：铁琴铜剑楼本及汪立名本“朝”均作“昭”，是）阳舞者同。眼前仿佛睹形质，昔日今朝想如一。疑从魂梦呼召来，似著丹青图写出。我爱霓裳君合知，发于歌咏（一作引）形于诗。君不见我歌云，惊破霓裳羽衣曲（长恨歌云）。又不见我诗云，曲爱霓裳未拍时（钱唐诗云）。由来能事皆有主，杨氏创声君造谱（开元中西凉府节度杨敬述造）。君言此舞难得（一作其）人，须是（一作得）倾城可怜女。吴妖小玉飞作烟（夫差女小玉死后形见于王，其母抱之，霏微若烟雾散空），越艳西施化为土。娇花巧笑久寂寥，娃馆苎萝空处所。如君所言诚有是，君试从容听我语。若求国色始翻传，但恐人间废此舞。妍媸优劣宁相远，大都只在人抬举。李娟（一作婵）张态君莫嫌，亦拟随宜（一作时）且教取（娟态苏妓之名）。

《元氏长庆集》卷二四

连昌宫词

连昌宫中满宫竹，岁久无人森似束。又有墙头千叶桃，风动落花红蔌蔌。宫边老人为予泣，小年进食曾因入。上皇正在望仙楼，太真同凭栏干立。楼上楼前尽珠翠，炫转荧煌照天地。归来如梦复如痴，何暇备言宫里事。初过寒食一百六，店舍无烟宫树绿。夜半月高弦索鸣，贺老琵琶定场屋。力士传呼觅念奴，念奴潜伴诸郎宿。须臾觅得又连催，特敕街中许燃烛。春娇满眼睡红绡，掠削云鬟旋装束。飞上九天歌一声，二十五郎吹管逐。逡巡大遍凉州彻，色色龟兹轰录续。李謩擪笛傍宫墙，偷得新翻数般曲（念奴，天宝中名倡，善歌。每岁楼下酺宴累日之后，万众喧隘，严安之、韦黄裳辈辟易不能禁，众乐为之罢奏。玄宗遣高力士大呼于楼上曰：“欲遣念奴唱歌，邠二十五郎吹小管逐，看人能听否？”未尝不悄然奉诏，其为当时所重也如此。然而玄宗不欲夺侠游之盛，未尝置在宫禁。或岁幸汤泉，时巡东洛，有司潜遣从行而已。又玄宗尝于上阳宫夜后按新翻一曲。属明夕正月十五日，潜游灯下。忽闻酒楼上有笛奏前夕新曲，大骇之。明日密遣捕捉笛者，诘验之。自云：其夕窃于天津桥玩月，闻宫中度曲，遂于桥柱上插谱记之。臣即长安少年善笛者李謩也。玄宗异而遣之）。平明大驾发行宫，万人歌舞途路中。百官队仗避岐薛，杨氏诸姨车斗风。明年十月东都破，御路犹存禄山过。驱令供顿不敢藏，万姓无声泪潜堕。两京定后六七年，却寻家舍行宫前。庄园烧尽有枯井，行宫门闭树宛然。尔后相传六皇帝，不到离宫门久闭。往来年少说长安，玄武楼前（寅恪按：“前”作“成”，是）花萼废。去年敕使因斫竹，偶值门开暂相逐。荆榛栉比塞池塘，狐兔骄痴缘树木。舞榭欹倾基尚在，文窗窈窕纱犹绿。尘埋粉壁旧花钿，鸟啄风筝碎珠玉。上皇偏爱临砌花，依然御榻临阶斜。蛇出燕巢盘斗拱，菌生香案正当衙。寝殿相连端正楼，太真梳洗楼上头。晨光未出帘影黑，至今反挂珊瑚钩。指似旁人因恸哭，却出宫门泪相续。自从此后还闭门，夜夜狐狸上门屋。我闻此语心骨悲，太平谁致乱者谁。翁言野父何分别，耳闻眼见为君说。姚崇宋璟作相公，劝谏上皇言语切。燮理阴阳禾黍丰，调和中外无兵戎。长官清平太守好，拣选皆言由相公。开元之末姚宋死，朝廷渐渐由妃子。禄山宫里养作儿，虢国门前闹如市。弄权宰相不记名，依稀忆得杨与李。庙谟颠倒四海摇，五十年来作疮痏。今皇神圣丞相明，诏书才下吴蜀平。官军又取淮西贼，此贼亦除天下宁。年年耕种宫前道，今年不遣子孙耕。老翁此意深望幸，努力庙谋休用兵。

《元氏长庆集》卷二六

琵琶歌（寄管儿兼诲铁山）

琵琶宫调八十一，旋宫三调弹不出。玄宗偏许贺怀智，段师此艺还相匹。自后流传指拨衰，昆仑善才徒尔为。澒声少得似雷吼，缠（去声）弦不敢弹羊皮。人间奇事会相续，但有卞和无有玉。段师弟子数十人，李家管儿称上足。管儿不作供奉儿，抛在东都双鬓丝。逢人便请送杯盏，着尽功夫人不知。李家兄弟皆爱酒，我是酒徒为密友。著作曾邀连夜宿，中碾春溪华新绿。平明船载管儿行，尽日听弹无限曲。曲名无限知者鲜，霓裳羽衣偏宛转。凉州大遍最豪嘈，六么散序多笼捻。我闻此曲深赏奇，赏着奇处惊管儿。管儿为我双泪垂，自弹此曲长自悲。泪垂捍拨朱弦湿，冰泉呜咽流莺涩。因兹弹作雨霖铃，风雨萧条鬼神泣。一弹既罢又一弹，珠幢夜静风珊珊。低徊慢弄关山思，坐对燕然秋月寒。月寒一声深殿磬，骤弹曲破音繁并。百万金铃旋（去声）玉盘，醉容满船皆暂醒。自兹听后六七年，管儿在洛我朝天。游想慈恩杏园里，梦寐仁风花树前。去年御史留东台，公私蹙促颜不开。今春制狱正撩乱，昼夜推囚心似灰。暂辍归时寻著作，著作南园花坼萼。烟脂耀眼桃正红，雪片满溪梅已落。是夕青春值三五，花枝向月云含吐。著作施樽命管儿，管儿久别今方睹。管儿还为弹六么，六么依旧声迢迢。猿鸣雪岫来三峡，鹤唳晴空闻九霄。逡巡弹得六么彻，霜刀破竹无残节。幽关鸦轧胡雁悲，断弦砉騞层冰裂。我为含凄叹奇绝，许作长歌始终说。艺奇思寡尘事多，许来寒暑又经过。如今左降在闲处，始为管儿歌此歌。歌此歌，寄管儿。管儿管儿忧尔衰，尔衰之后继者谁。继之无乃在铁山，铁山已近曹穆（二善才姓）间。性灵甚好功犹浅，急处未得臻幽闲。努力铁山勤学取，莫遣后来无所祖。

汪立名本《白香山诗集》卷一二

琵琶引　并序

元和十年，予左迁九江郡司马。明年秋，送客湓浦口，闻舟中夜弹琵琶者，听其音铮铮然，有京都（一作邑）声。问其人，本长安倡女，尝学琵琶于穆曹二善才，年长色衰，委身为贾人妇。遂命酒，使快弹数曲，曲罢悯默。自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十二言，命曰琵琶行。

浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。忽闻水上琵琶声，主人忘归客不发。寻声暗问弹者谁，琵琶声停欲语迟。移船相近邀相见，添酒回灯重开宴。千呼万唤始出来，犹抱（一作把）琵琶半遮面。转轴拨弦三两声，未成曲调先有情。弦弦掩抑声声思，似诉平生不得志（一作意）。低眉信手续续弹，说尽心中无限事。轻拢慢捻抹复挑，初为霓裳后六么（一作绿腰）。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流水（一作冰）下滩（一作难）。水泉冷涩弦疑绝，疑绝不通声暂歇。别有幽情暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东船西舫悄无言，唯见江心秋月白。沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才伏，妆成每被秋娘妒。五陵年少争缠头，一曲红绡不知数。钿头云篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前年浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干（一作啼妆泪落红阑干）。我闻琵琶已叹息，又闻此语重唧唧。同是天涯沦落人，相逢何必曾相识。我从去年辞（一作离）帝京，谪居卧病浔阳城。浔阳地僻（一作小处）无音乐，终岁不闻丝竹声。住近湓江地低湿，黄芦苦什绕宅生。其间旦暮闻何物，杜鹃啼血猿哀鸣。春江花朝秋月夜，往往取酒还独倾。岂无山歌与村笛，呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作琵琶行。感我此言良久立，却坐促弦弦转急。凄凄不似向前声，满座重闻皆掩泣。座（一作就）中泣下（一作湿泪）谁最多，江州司马青衫湿。

《全唐诗》第十八函《李绅》卷一

悲善才

余守郡日，有客游者，善弹琵琶。问其所传，乃善才所授。顷在内庭日，别承恩顾，赐宴曲江，敕善才等二十人备乐。自余经播迁，善才已没，因追感前事，为悲善才。

穆王夜幸蓬池曲，金銮殿开高秉烛。东头弟子曹善才，琵琶请进（一作奏）新翻曲。翠娥列坐层城女，笙笛（一作歌）参差齐笑语。天颜静听朱丝弹，众乐寂然无敢举。衔花金凤当承拨，转腕拢（一作笼）弦促挥抹（一作霍）。花翻凤啸（一作扶花翻凤）天上来，裴回满殿飞春雪。抽弦度曲新声发，金铃玉佩相瑳切。流莺子母飞上林，仙鹤雌雄唳明月。此时奉诏侍金銮，别殿承恩许召弹（一作看）。三月曲江春草绿，九霄天乐下云端。紫髯供奉前屈膝，尽弹妙曲当春日。寒泉注射陇水开，胡雁翻飞向（一作朔）天没。日曛尘暗车马散，为惜新声有余叹。明年冠剑闭桥山，万里孤臣投海畔。笼（一作离）禽锻翮（一作羽）尚还（一作强回）飞，白首生徒五岭归。闻道善才成朽骨，空余弟子奉音（一作宣）徽。南谯寂寞三春晚，有客弹弦独凄怨。静听深奏楚月光，忆昔初闻曲江宴。心悲不觉泪阑干，更为调弦反复弹。秋吹动摇神女佩，月珠敲击水晶盘。自怜淮海同泥滓，恨魄凝心未能死。惆怅追怀万事空，雍门感慨（一作琴瑟）徒为尔。

汪立名本《白香山诗集》卷二

秦中吟十首　并序

贞元、元和之际，予在长安，闻见之间，有足悲者。因直歌其事，命为《秦中吟》。

议婚（按韦縠《才调集》，作《贫家女》）

天下无正声，悦耳即为娱。人间无正色，悦目即为姝。颜色非相远，贫富则有殊。贫为时所弃，富为时所趋。红楼富家女，金缕绣罗襦。见人不敛手，娇痴二八初。母兄未开口，已嫁不须臾。绿窗贫家女，寂寞二十余。荆钗不直钱，衣上无真珠。几回人欲聘，临日又踟蹰。主人会良媒，置酒满玉壶。四座且勿饮，听我歌两途：富家女易嫁，嫁早轻其夫。贫家女难嫁，嫁晚孝于姑。闻君欲娶妇，娶妇意何如？

重赋（按《才调集》，作《无名税》）

厚地植桑麻，所用济生民。生民理布帛，所求活一身。身外充征赋，上以奉君亲。国家定两税，本意在爱（一作忧）人。厥初防其淫，明敕内外臣。税外加一物，皆以枉法论。奈何岁月久，贪吏得因循。浚我以求宠，敛索无冬春。织绢未成匹，缫丝未盈斤。里胥迫（一作逼）我纳，不许暂逡巡。岁暮天地闭，阴风生破村。夜深烟火尽，霰雪白纷纷。幼者形不蔽，老者体无温。悲喘与寒气，并入鼻中辛。昨日输残税，因窥官库门。缯帛如山积，丝絮似云屯。号为羡余物，随月献至尊。夺我身上暖，买尔眼前恩。进入琼林库，岁久化为尘。

伤宅（按《才调集》，作《伤大宅》）

谁家起甲第，朱门大道边。丰屋中栉比，高墙外回环。累累六七堂，栋宇相连延。一堂费百万，郁郁起青烟。洞房温且清，寒暑不能干。高堂虚且迥，坐卧见南山。绕廊紫藤架，夹砌红药栏。攀枝摘樱桃，带花移牡丹。主人此中坐，十载为大官。厨有臭败肉，库有贯朽钱。谁能将我语，问尔骨肉间。岂无穷贱者，忍不救饥寒。如何奉一身，直欲保千年。不见马家宅，今作奉诚园。

伤友（又云《伤苦节士》，按《才调集》，作《胶漆契》）

陋巷孤寒士，出门苦恓恓。虽云志气高，岂免颜色低。平生同门（一作袍）友，通籍在金闺。曩者胶漆契，迩来云雨睽。正逢下朝归，轩骑五门西。是时天久阴，三日雨凄凄。蹇驴避路立，肥马当风嘶。回头忘相识，占道上沙堤。昔年洛阳社，贫贱相提携.今日长安道，对面隔云泥。近日多如此，非君独惨凄。死生不变者，唯闻任与黎（任公叔、黎逢）。

不致仕（按《才调集》，作《合致仕》）

七十而致仕，礼法有明文。何乃贪荣者（一作贵），斯言如不闻！可怜八九十，齿堕双眸昏。朝露贪名利，夕阳忧子孙。挂冠顾翠緌，悬车惜朱轮。金章腰不胜，伛偻入君门。谁不爱富贵？谁不恋君恩？年高须告老，名遂合退身。少时共嗤诮，晚岁多因循。贤哉汉二疏，彼独是何人！寂寞东门路，无人继去尘。

立碑（按《才调集》，作《古碑》）

勋德既下衰，文章亦陵夷。但见山中石，立作路旁碑。铭勋悉太公，叙德皆仲尼。复以多为贵，千言直万赀。为文彼何人？想见下笔时。但欲愚者悦，不思贤者嗤。岂独贤者嗤，仍传后代疑。古石苍苔字，安知是愧词！我闻望江县，麹令抚茕嫠（麹令名信陵）。在官有仁政，名不闻京师。身殁欲归葬，百姓遮路歧。攀辕不得归，留葬此江湄。至今道其名，男女涕皆垂.无人立碑碣，唯有邑人知。

轻肥（按《才调集》，作《江南旱》）

意气骄满路，鞍马光照尘。借问何为者，人称是内臣。朱绂皆大夫，紫绶或（一作悉）将军。夸赴军中宴，走马去如云。樽罍溢九酝，水陆罗八珍。果擘洞庭橘，脍切天池鳞。食饱心自若，酒酣气益振。是岁江南旱，衢州人食人。

五弦（按《才调集》，作《五弦琴》）

清歌且罢（一作停）唱，红袂亦停舞。赵叟抱五弦，宛转当胸抚。大声粗若散，飒飒风和雨。小声细欲绝，切切鬼神语。又如鹊报喜，转作猿啼苦。十指无定音，颠倒宫徵羽。坐客闻此声，形神若无主。行客闻此声，驻足不能举。嗟嗟俗人耳，好今不好古。所以绿窗琴，日日生尘土。

歌舞（按《才调集》，作《伤阌乡县囚》）

秦中岁云暮，大雪满皇州。雪中退朝者，朱紫尽公侯。贵有风云兴，富无饥寒忧。所营唯第宅，所务在追游。朱门车马客，红烛歌舞楼。欢酣促密坐，醉暖脱重裘。秋官为主人，廷尉居上头。日中为乐饮（一作一乐）。夜半不能休。岂知阌乡狱，中有冻死囚。

买花（按《才调集》，作《牡丹》）

帝城春欲暮，喧喧车马度。共道牡丹时，相随买花去。贵贱无常价，酬直看花数。灼灼百朵红，戋戋五束素。上张幄幕庇，旁织笆篱护。水洒复泥封，移来色如故。家家习为俗，人人迷不悟。有一田舍翁，偶来买花处。低头独长叹，此叹无人喻。一丛深色花，十户中人赋。

《元氏长庆集》卷二四

和李校书新题乐府十二首　并序

予友李公垂贶予乐府新题二十首，雅有所谓，不虚为文。予取其病时之尤急者，列而和之，盖十二而已。昔三代之盛也，士议而庶人谤。又曰：世理则词直，世忌则词隐。予遭理世而君盛圣，故直其词以示后，使夫后之人谓今日为不忌之时焉。

上阳白发人

天宝年中花鸟使（天宝中密号采取艳异者，为花鸟使），撩花狎鸟含春思。满怀墨诏求嫔御，走上高楼半酣醉。醉酣直入卿士家，闺闱不得偷回避。良人顾妾心死别，小女呼爷血垂泪。十中有一得更衣，永配深宫作宫婢。御马南奔胡马蹙，宫女三千合宫弃。宫门一闭不复开，上阳花草青苔地。月夜闲闻洛水声，秋池暗度风荷气。日日长看提象门，终身不见门前事。近年又送数人来，自言兴庆南宫至。我悲此曲将彻骨，更想深冤复酸鼻。此辈贱嫔何足言，帝子天孙古称贵。诸王在阁四十年，七宅六宫门户。随炀枝条袭封邑（近古封前代子孙为二王三恪），肃宗血胤无官位（肃宗以后诸王并未出阁）。王无妃媵主无婿，阳亢阴淫结灾累。何如决壅顺众流，女遣从夫男作吏。

华原磬（李传云：天宝中始废《泗滨磬》，用《华原石》）

泗滨浮石裁为磬，古乐疏音少人听。工师小贱牙旷稀，不辨邪声嫌雅正。正声不屈古调高，钟律参差管弦病。铿金戛瑟徒相杂，投玉敲冰杳然震。华原软石易追琢，高下随人无雅郑。弃旧美新由乐胥，自此黄钟不能竞。玄宗爱乐爱新乐，梨园弟子承恩横。霓裳才彻胡骑来，云门未得蒙亲定。我藏古磬藏在心，有时激作南风咏。伯夔曾抚野兽驯，仲尼暂和春雷盛。何时得向笋虡悬，为君一吼君心醒。愿君每听念封疆，不遣豺狼剿人命。

五弦弹

赵璧五弦弹徵调，徵声巉绝何清峭。辞雄皓鹤警露啼，失子哀猿绕林啸。风入春松正凌乱，莺含晓舌怜娇妙。呜呜暗溜咽冰泉，杀杀霜刀涩寒鞘。促节频催渐繁拨，珠幢斗绝金铃掉。千靫鸣镝发胡弓，万片清球击虞庙。众乐虽同第一部，德宗皇帝常偏召。旬休节假暂归来，一声狂杀长安少。主第侯家最难见，挼（苏雷反）歌按曲皆承诏。水精帘外教贵嫔，玳瑁筵心伴中要。臣有五贤非此弦，或在拘囚或屠钓。一贤得进胜累百，两贤得进同周邵。三贤事汉灭暴强，四贤镇岳宁边徼。五贤并用调五常，五常既序三光曜。赵璧五弦非此贤，九九何劳设庭燎。

西凉伎

吾闻昔日西凉州，人烟扑地桑柘稠。葡萄酒熟恣行乐，红艳青旗朱粉楼。楼下当垆称卓女，楼头伴客名莫愁。乡人不识离别苦，更卒多为沉滞游。哥舒开府设高宴，八珍九酝当前头。前头百戏竞撩乱，丸剑跳掷霜雪浮。师子摇光毛彩竖，胡姬醉舞筋骨柔。大宛来献赤汗马，赞普亦奉翠茸裘。一朝燕贼乱中国，河湟忽尽空遗丘。开远门前万里堠，今来蹙到行原州（平时开远门外立堠云：去安西九千九百里。以示戎人不为万里行，其实就盈数也）。去京五百而近何其逼，天子县内半没为荒陬。西京之道尔阻修。连城边将但高会，每说此曲能不羞。

法曲

吾闻黄帝鼓清角，弭伏熊罴舞玄鹤。舜持干羽苗革心，尧用咸池凤巢阁。大夏护武皆象功，功多已讶玄功薄。汉祖过沛亦有歌，秦王破阵非无作。作之宗庙见艰难，作之军旅传糟粕。明皇度曲多新态，宛转侵淫易沉着。赤白桃李取花名，霓裳羽衣号天落。雅弄虽云已变乱，夷音未得相参错。自从胡骑起烟尘，毛毳腥膻满咸洛。女为胡妇学胡妆，伎进胡音务胡乐（音洛）。火凤声沉多咽绝，春莺啭罢长萧索。胡音胡骑与胡妆，五十年来竞纷泊。

驯犀（李传云：贞元丙子岁南海来贡，至十三年冬，苦寒死于苑中）

建中之初放驯象，远归林邑近交广。兽返深山鸟构巢，鹰鹞鹘无羁鞅。贞元之岁贡驯犀，上林置圈官司养。玉盆金栈非不珍，虎啖狴牢鱼食网。渡江之橘逾汶貉，反时易性安能长。腊月北风霜雪深，蜷局鳞身遂长往。行地无疆费传驿，通天异物罹幽枉。乃知养兽如养人，不必人人自敦奖。不扰则得之于理，不夺有以多于赏。脱衣推食衣食之，不若男耕女令纺。尧民不自知有尧，但见安闲聊击壤。前观驯象后观犀，理国其如指诸掌。

立部伎（李传云：太常选《坐部伎》无性灵者，退入《立部伎》。又《选立部伎》无性灵者，退入《雅乐部》。则雅乐可知矣。李君作歌以讽焉）

胡部新声锦筵坐，中庭汉振高音播。太宗庙乐传子孙，取类群凶阵初破。戢戢攒枪霜雪耀，腾腾击鼓风雷磨。初疑遇敌身启行，终象由文士宪左。昔日高宗常立听，曲终然后临玉座。如今节将一掉头，电卷风收尽摧挫。宋晋郑友歌声发（寅恪按：“晋”疑当作“音”，“友”疑当作“女”），满堂会客齐喧。珊瑚佩玉动腰身，一一贯珠随咳唾。顷向圜丘见郊祀，亦曾正旦亲朝贺。太常雅乐备宫悬，九奏未终百僚惰。惉难令季札辨，迟回但恐文侯卧。工师尽取聋昧人，岂是先王作之过。宋沇尝传天宝季，法曲胡音忽相和。明年十月燕寇来，九庙千门虏尘涴（《太常丞宋沇传》汉中王旧说云：玄宗虽雅好度曲，然而未尝使蕃汉杂奏。天宝十三载，始诏道调法曲与胡部新声合作，识者异之。明年禄山叛）。我闻此语叹复泣，古来邪正将谁奈。奸声入耳佞入心，侏儒饱饭夷齐饿。

骠国乐（李传云：贞元辛巳岁始来献）

骠之乐器头象驼，音声不合十二和。促舞跳趫筋节硬，繁词变乱名字讹。千弹万唱皆咽咽，左旋右转空傞傞。俯地呼天终不会，曲成调变当如何。德宗深意在柔远，笙镛不御停嫔娥。史馆书为朝贡传，太常编入鞮靺科。古时陶尧作天子，逊遁亲听康衢歌。又遣遒人持木铎，遍采讴谣天下过。万人有意皆洞达，四岳不敢施烦苛。尽令区中击壤块，燕及海外覃恩波。秦霸周衰古官废，下堙上塞王道颇。共矜异俗同声教，不念齐民方荐瘥。传称鱼鳖亦咸若，苟能效此诚足多。借如牛马未蒙泽，岂在抱瓮滋鼋鼍。教化从来有源委，必将泳海先泳河。是非倒置自古有，骠兮骠兮谁尔诃。

胡旋女（李传云：天宝中西国来献）

天宝欲末胡欲乱，胡人献女能胡旋。旋得明王不觉迷，妖胡奄到长生殿。胡旋之义世莫知，胡旋之容我能传。蓬断霜根羊角疾，竿戴朱盘火轮炫。骊珠迸珥逐龙星，虹（音降）晕轻巾掣流电。潜鲸暗噏笡（残谢反）海波，回风乱舞当空霰。万过其谁辨终始，四座安能分背面。才人观者相为言，承奉君恩在圆变。是非好恶随君口，南北东西逐君盼。柔软依身看佩带，徘徊绕指同环钏。佞臣闻此心计回，惑乱君心君眼眩。君言似曲屈如钩，君言好直舒为箭。巧随清影触处行，妙学春莺百般啭。倾天侧地用君力，抑塞周遮恐君见。翠华南幸万里桥，玄宗始悟坤维转（纬书云：僧一行尝奏玄宗曰：陛下行幸万里，圣祚无疆。故天宝中，岁幸洛阳，冀充盈数。及上幸蜀，至万里桥，乃叹谓左右曰：一行之奏，其是乎）。寄言旋目与旋心，有国有家当共谴。

蛮子朝（李传云：贞元末蜀川始通蛮酋）

西南六诏有遗种，僻在荒陬路寻壅。部落支离君长贱，比诸夷狄为幽冗。犬戎强盛频侵削，降有愤心战无勇。夜防钞盗保深山，朝望烟尘上高冢。鸟道绳桥来款附，非因慕化因为悚。清平官击金呿嵯，求天叩地持双珙。益州大将韦令公，顷实遭时定汧陇。自居剧镇无他绩，幸得蛮来固恩宠。为蛮开道引蛮朝，接蛮送蛮常继踵。天子临轩四方贺，朝廷无事唯端拱。漏天走马春雨寒，泸水飞蛇瘴烟重。椎头丑类除忧患，瘇足役夫劳汹涌。匈奴互市岁不供，云蛮通好辔长。戎王养马渐多年，南人耗悴西人恐。

缚戎人（近制西边每擒蕃囚，例皆传置南方，不加剿戮，故李君作歌以讽焉）

边头大将差健卒，入抄擒生快于鹘。但逢赪面即捉来，半是边人半戎羯。大将论功重多级，捷书飞奏何超忽。圣朝不杀谐至仁，远送炎方示微罚。万里虚劳肉食费，连头尽被毡裘暍。华茵重席卧腥臊，病犬愁鸪声咽嗢。中有一人能汉语，自言家本长安窟。小年随父戍安西，河渭瓜沙眼看没。天宝未乱前数载，狼星四角光蓬勃。中原祸作边防危，果有豺狼四来伐。蕃马膘成正翘健，蕃兵肉饱争唐突。烟尘乱起无亭燧，主帅惊跳弃旄钺。半夜城摧鹅雁鸣，妻啼子叫曾不歇。阴森神庙未敢依，脆薄河冰安可越。荆棘深处共潜身，前困蒺藜后臲卼。平明蕃骑四面走，古墓深林尽株榾。少壮为俘头被髠，老翁留居足多刖。乌鸢满野尸狼藉，楼榭成灰墙突兀。暗水溅溅入旧池，平沙漫漫铺明月。戎王遣将来安慰，口不敢言心咄咄。供进腋腋（音夜）御叱般，岂料穹庐拣肥腯。五六十年消息绝，中间盟会又猖獗。眼穿东日望尧云，肠断正朝梳汉发（延州镇李如暹，蓬子将军之子也，尝没西蕃。及归，自云：蕃法唯正岁一日，许唐人没蕃者，服衣冠。如暹当此日，由是悲不自胜，遂与蕃妻密定归计）。近来如此思汉者，半为老病半埋骨。尚教孙子学乡音，犹话平时好城阙。老者傥尽少者壮，生长蕃中似蕃悖。不知祖父皆汉民，便恐为蕃心矻矻。缘边饱喂十万众，何不齐驱一时发。年年但捉两三人，精卫衔芦塞溟渤。

阴山道（李传云：元和二年有诏悉以金银酬回鹘马价）

年年买马阴山道，马死阴山帛空耗。元和天子念女工，内出金银代酬犒。臣有一言昧死进，死生甘分答恩焘。费财为马不独生，耗帛伤工有他盗。臣闻平时七十万匹马，关中不省闻嘶噪。四十八监选龙媒，时贡天庭付良造。如今坰野十无一，尽在飞龙相践暴。万束茭供旦暮，千钟菽粟长牵漕。屯军郡国百余镇，缣缃岁奉春冬劳。税户逋逃例摊配，官司折纳仍贪冒。挑纹变力倍费，弃旧从新人所好。越縠撩绫织一端，十匹素缣功未到。豪家富贵逾常制，令族亲班无雅操。从骑爱奴丝布衫，臂鹰小儿云锦韬。群臣利己要差僭，天子深衷空闵悼。绰立花砖鹓凤行，雨露恩波几时报。

汪立名本《白香山诗集》卷三

新乐府　并序（元和四年，为左拾遗时作）

序曰：凡九千二百五十二言，断为五十篇，篇无定句，句无定字，系于意不系于文。首句标其目，卒章显其志，诗三百之义也。其辞质而径，欲见之者易谕也.其言直而切，欲闻之者深诫也.其事核而实，使采之者传信（一作有征）也.其体顺而律，可以播于乐章歌曲也。总而言之：为君为臣，为民为物，为事而作，不为文而作也。

七德舞美拨乱陈王业也（武德中，天子始作《秦王破阵乐》，以歌太宗之功业。贞观初，太宗重制《破阵乐舞图》，诏魏征、虞世南等爵之歌词，名《七德舞》。自龙朔以后，诏郊庙享宴，皆先奏之）。

七德舞，七德歌，传自武德至元和。元和小臣白居易，观舞听歌知乐意，乐终稽首陈其事。太宗十八举义兵，白旄黄钺定两京。擒充戮窦四海清，二十有四功业成。二十有九即帝位，三十有五致太平。功成理定何神速，速在推心置人腹。亡卒遗骸散帛收（贞观初，诏收天下阵死骸骨致祭而痉埋之，寻又散帛以求之也），饥人卖子分金赎（贞观五年，大饥，人有鬻男女者，诏出御府金帛尽赎之，还其父母）。魏征梦见天子（一作子夜）泣（魏征疾亟，太宗梦与征别，既寤流涕，是夕征卒。故御制碑文云：昔殷宗得良弼于梦中，今朕失贤臣于觉后），张谨哀闻辰日哭（张公谨卒，太宗为之举哀，有司奏日在辰，阴阳所忌，不可哭。上曰：君臣义重，父子之情也。情发于中，安知辰日，遂哭之恸）。怨女三千放出宫（太宗常谓侍臣曰：妇人幽闭深宫，情实可愍，今将出之，任求伉俪。于是令左丞戴胄、给事中杜正伦，于掖庭宫西门拣出数千人，尽放归），死囚四百来归狱（贞观六年，亲录囚徒死罪者三百九十人，放出归家，令明年秋来就刑，应期毕至，诏悉原之）。剪须烧药赐功臣，李勣呜咽思杀身（李勣尝疾，医云得龙须烧灰方可疗之，太宗自剪须烧灰赐之，服讫而愈，勣叩头泣涕而谢）。含血吮创抚战士，思摩奋呼乞效死（李思摩尝中弩，太宗亲为吮血）。不独（一作则知不独）善战善乘时，以心感人人心归。尔来一百九十载，天下至今歌舞之。歌七德，舞七德，圣人有作垂无极。岂徒耀神武，岂徒夸圣文。太宗意在陈王业，王业艰难示子孙。

法曲　美列圣正华声也（元宗难彝歌，不能无所刺焉）

法曲法曲歌大定，积德重熙有余庆。永徽之人舞而咏（永徽之时有贞观遗风，故高宗制一戎大定乐曲），法曲法曲舞霓裳。政和世理音洋洋，开元之人乐且康（霓裳羽衣曲，起于开元，盛于天宝也）。法曲法曲歌堂堂，堂堂之庆垂无疆。中宗肃宗复鸿业，唐祚中兴万万叶（永隆元年太常丞李嗣贞善审音律，能知兴衰。云近者乐府有堂堂之曲。再言之者，唐祚再兴之兆也）。法曲法曲杂（一作合）夷歌，夷声邪乱华声和。以乱干和天宝末，明年胡尘犯宫阙（法曲虽似失雅音，盖诸夏之声也，故历朝行焉。明皇虽雅好度曲，然未尝使蕃汉杂奏。天宝十三载始诏诸道调法曲与胡部新声合作，识者深异之。明年冬，而安禄山反）。乃知法曲本华风，苟能审音与政通。一从胡曲相参错，不辨兴衰与哀乐。愿求牙旷正华音，不令夷夏相交侵。

二王后　明祖宗之意也

二王后，彼何人？介公酅公为国宾，周武隋文之子孙。古人有言天下者，非是一人之天下。周亡天下传于隋，隋人失之唐得之。唐兴十叶岁二百，介公酅公世为客。明堂太庙朝享时，引居宾位备威仪。备威仪，助郊祭，高祖太宗之遗制。不独兴灭国，不独继绝世。欲令嗣位守文君，亡国子孙取为戒。

海漫漫　戒求仙也

海漫漫，直下无底旁无边。云涛烟浪最深处，人传中有三神山。山上多生不死药，服之羽化为天仙。秦皇汉武信此语，方士年年采药去。蓬莱今古但闻名，烟水茫茫无觅处。海漫漫，风浩浩，眼穿不见蓬莱岛。不见蓬莱不敢归，童男丱女舟中老。徐福文成多诳诞，上元太一虚祈祷。君看骊山顶上茂陵头，毕竟悲风吹蔓草。何况玄元圣祖五千言。不言药，不言仙，不言白日升青天。

立部伎　刺雅乐之替也（太常选《坐部伎》无性识者，退入《立部伎》，又选《立部伎》绝无性识者，退入《雅乐部》，则雅乐之声可知矣）。

立部伎，鼓笛喧。舞双剑，跳七丸。袅巨索，掉长竿。太常部伎有等级，堂上者坐堂下立。堂上坐部笙歌清，堂下立部鼓笛鸣。笙歌一曲（一作声）众侧耳，鼓笛万曲无人听。立部贱，坐部贵。坐部退为立部伎，击鼓吹笛和杂戏。立部又退何所任，始就乐悬操雅音。雅音替坏一至此，长令尔辈调宫徵。圆丘后土郊祀时，言将此乐感神祇。欲望凤来百兽舞，何异北辕将适楚。工师愚贱安足云，太常三卿尔何人！

华原磬　刺乐工非其人也（天宝中，始废泗滨磬，用华原石代之。询之磬人，则曰，故老云：泗滨磬下，调之不能和，得华原石，考之乃和，由是不改）。

华原磬，华原磬，古人不听今人听。泗滨石，泗滨石，今人不击古人击。今人古人何不同，用之舍之由乐工。乐工虽在耳如壁，不分清浊即为聋。梨园弟子调律吕，知有新声不如（寅恪按：“如”疑当作“知”）古。古称浮磬出泗滨，立辨致死声感人。宫悬一听华原石，君心遂亡封疆臣。果然胡寇从燕起，武臣少肯封疆死。始知乐与时政通，岂听铿锵而已矣。磬襄入海去不归，长安市儿为乐师。华原磬与泗滨石，清浊两音谁得知。

上阳（一本有“白发”二字）人 愍怨旷也（天宝五载以后，杨贵妃专宠，后宫人无复进幸矣。六宫有美色者，辄置别所，上阳是其一也，贞元中尚存焉）。

上阳人，上阳人，红颜暗老白发新。绿衣监使守宫门，一闭上阳多少春。玄宗末岁初选入，入时十六今六十。同时采择百余人，零落年深残此身。忆昔吞悲别亲族，扶入车中不教哭。皆云入内便承恩，脸似芙蓉胸似玉。未容君王得见面，已被杨妃遥侧目。妒令潜配上阳宫，一生遂向空房宿。宿空房（旧本皆作床），秋夜长，夜长无寐天不明。耿耿残灯背壁影，萧萧暗雨打窗声。春日迟，日迟独坐天难暮。宫莺百啭愁厌闻，梁燕双栖老休妒。莺归燕去长悄然，春往秋来不记年。唯向深宫望明月，东西四五百回圆。今日宫中年最老，大家遥赐尚书号。小头鞋履窄衣裳，青黛点眉眉细长。外人不见见应笑，天宝末年时世（一作样）妆。上阳人，苦最多。少亦苦，老亦苦。少苦老苦两如何！君不见昔时吕向美人赋（天宝末有密采艳色者，当时号花鸟使。吕向献美人赋以讽之）？又不见今日上阳宫人白发歌？

胡旋女　戒近习也（天宝末，康居国献之）。

胡旋女，胡旋女。心应弦，手应鼓。弦鼓一声双袖举，回雪飘飖（一作风飘飖）转蓬舞。左旋右转不知疲，千匝万周无已时。人间物类无可比，奔车轮缓旋风迟。曲终再拜谢天子，天子为之微启齿。胡旋女，出康居，徒劳东来万里余。中原自有胡旋者，斗妙争能尔不如。天宝季年时欲变，臣妾人人学圆转。中有太真外禄山，二人最道能胡旋。梨花园中册作妃，金鸡障下养为儿。禄山胡旋迷君眼，兵过黄河疑未反。贵妃胡旋惑君心，死弃马嵬念更深。从兹地轴天维转，五十年来制不禁。胡旋女，莫空舞，数唱此歌悟明主。

折臂翁（一作《新丰折臂翁》）戒边功也。

新丰老翁八十八，头鬓眉须皆似雪。玄孙扶向店前行，左（一作右）臂凭肩右（一作左）臂折。问翁臂折来几年，兼问致折何因缘。翁云贯属新丰县，生逢圣代无征战。惯听梨园歌管声（一作唯听骊宫歌吹声），不识旗枪与弓箭。无何天宝大征兵，户有三丁点一丁。点得驱将何处去，五月万里云南行。闻道云南有泸水，椒花落时瘴烟起。大军徒涉水如汤，未过（一作战）十人二三死。村南村北哭声哀（一作悲），儿别爷娘夫别妻。皆云前后征蛮者，千万人行无一回。是时翁年二十四，兵部牒中有名字。夜深不敢使人知，偷将（一作自把）大石槌折臂。张弓簸旗俱不堪，从兹始免征云南。骨碎筋伤非不苦，且图拣退归乡土。臂折来来六十年，一肢虽废一身全。互今风雨阴寒夜，直到天明痛不眠。痛不眠，终不悔，且喜老身今独在。不然当时泸水头，身死魂孤骨不收。应作云南望乡鬼，万人冢上哭呦呦〔云南有万人冢，即鲜于仲通、李密（寅恪按：“密”当作“宓”）曾覆军之所，今冢犹存〕。老人言，君听取。君（一作何）不闻开元宰相宋开府，不赏边功防黩武（开元初，突厥数犯边。时天武军牙将郝灵筌出使，因引特（寅恪按：“特”疑当作“铁”）。勒回鹘部落斩突厥默啜，献首于阙下，自谓有不世之功。时宋璟为相，以天子年少好武，恐侥功者生心，痛抑其党（寅恪按：“党”疑当作“赏”）。逾年始授郎将，灵筌遂恸哭呕血而死）。又不闻天宝宰相杨国忠，欲求恩幸立边功。边功未立生人怨，请问新丰折臂翁（天宝末杨国忠为相，重构阁罗凤之役，募人讨之。前后发二十余万众，去无返者。又捉人连枷赴役，天下怨哭，人不聊生，故禄山得乘人心而盗天下。元和初，而折臂翁犹存，因备歌之）。

太行路　借夫妇以讽君臣之不终也。

太行之路能摧车，若比君心（一作人心，下同）是坦途。巫峡之水能覆舟，若比君心是安流。君心好恶苦不常，好生毛羽恶生疮。与君结发未五载，岂期牛女为参商。古称色衰相弃背，当时美人犹怨悔。何况如今鸾镜中，妾颜未改君心改。为君熏衣裳，君闻兰麝不馨香。为君盛容饰，君看珠翠无颜色。行路难，难重陈。人生莫作妇人身，百年苦乐由他人。行路难，难于山，险于水。不独人家夫与妻，近代君臣亦如此。君不见，左纳言，右纳（寅恪按：“纳”疑当作“内”）史。朝承恩，暮赐死。行路难，不在水，不在山，只在人情反复间。

司天台　引古以儆今也。

司天台，仰观俯察天人际。羲和死来职事废，官不求贤空取艺。昔闻西汉元成间，下陵上替谪见天。北辰微暗少光色，四星煌煌如火赤。耀芒动角射三台，上台半灭中台坼。是时非无太史官，眼见心知不敢言。明朝趋入明光殿，唯奏庆云寿星见。天文时变两如斯，九重天子不得知。不得知，安用台高百尺为。

捕蝗　刺长吏也。

捕蝗捕蝗谁家子，天热日长饥欲死。兴元兵久（一作革）伤阴阳，和气蛊蠹化为蝗。始自两河及三辅，荐食如蚕飞似雨。雨飞蚕食千里间，不见青苗空赤土。河南长吏言忧农，课人昼夜捕蝗虫。是时粟斗钱三百，蝗虫之价与粟同。捕蝗捕蝗竟何利，徒使饥人重劳费。一蝗虽死百蝗来，岂将人力竞天灾。我闻古之良吏有善政，以政驱蝗蝗出境。又闻贞观之初道欲昌，文皇仰天吞一蝗。一人有庆兆民赖，是岁虽蝗不为害（贞观二年太宗吞蝗虫，事具《贞观实录》）。

昆明春　思王泽之广被也（贞元中始涨之）。

昆明春，昆明春，春池岸古春流新。影浸南山青滉漾，波沉西日红奫沦。往年因旱灵池竭，龟尾曳涂鱼喣沫。诏开八水注恩波，千介万鳞同日活。今来净绿水照天，游鱼鱍鱍莲田田。洲香杜若抽心短，沙暖鸳鸯铺翅眠。动植飞沉性皆遂，皇泽如春无不被。渔者仍丰网罟资，贫人又获菰蒲利。诏以昆明近帝城，官家不得收其征。菰蒲无租鱼无税，近水之人感君惠。感君惠，独何人。吾闻率土皆王民，远民何疏近何亲。愿推此惠及天下，无远无近同（一作皆）欣欣。吴兴山中罢搉茗，鄱阳坑里休税银。天涯地角无禁利，熙熙同似昆明春。

城盐州　美圣谟而诮边将也（贞元壬申岁，特诏城之）。

城盐州，城盐州，城在五原原上头。蕃东节度钵阐布，忽见新城当要路。金鸟飞传赞普闻，建牙传箭集群臣。君臣赭面有忧色，皆言勿谓唐无人。自筑盐州十余载，左衽毡裘不犯塞。昼牧牛羊夜捉生，长去新城百里外。诸边急警劳戍人，唯此一道无烟尘。灵夏潜安谁复辩，秦原暗通何处见。鄜州驿路好马来，长安药四黄芪贱。城盐州，盐州未城天子忧。德宗按图自定计，非关将略与庙谋。吾闻高宗中宗世，北虏猖狂最难制。韩公创筑受降城，三城鼎峙屯汉兵。东西亘绝数千里，耳冷不闻胡马声。如今边将非无策，心笑韩公筑城壁。相看养寇为身谋，各握强兵固恩泽。愿分今日边将恩，褒赠韩公封子孙。谁能将此盐州曲，翻作歌词闻至尊。

道州民　美贤臣遇明主也。

道州民，多侏儒，长者不过三尺余。市作矮奴年进奉，号为道州任土贡。任土贡，宁若斯。不闻使人生别离，老翁哭孙母哭儿。一自阳城来守郡，不进矮奴频诏问。城云臣按六典书，任土贡有不贡无。道州水土所生者，只有矮民无矮奴。吾君感悟玺书下，岁贡矮奴宜悉罢。道州民，老者幼者何欣欣。父兄子弟始相保，从此得作良人身。道州民，民到于今受其赐，欲说使君先下泪。仍恐儿孙忘使君，生男多以阳为字。

驯犀　感为政之难终也（贞元丙戌岁，南海进驯犀，诏纳苑中，至十三年冬大寒，驯犀死矣。立名按：《李绅传》作贞元丙子，且贞元至甲申乙酉而止，无丙戌年，此注当属传写之误也）。

驯犀驯犀通天犀，躯貌骇人角骇鸡。海蛮闻有明天子，驱犀乘传来万里。一朝得谒大明宫，欢呼拜舞自论功。五年驯养始堪献，六译语言方得通。上嘉人兽俱来远，蛮馆四方犀入苑。以瑶刍锁以金，故乡迢递君门深。海鸟不知钟鼓乐，池鱼空结江湖心。驯犀生处南方热，秋无白露冬无雪。一入上林三四年，又逢今岁苦寒月。饮冰卧雹苦蜷局，角骨冻伤鳞甲缩（犀有回纹毛如鳞身，项有肉甲）。驯犀死，蛮儿啼，向阙再拜颜色低。奏乞生归本国去，恐身冻死似驯犀。君不见建中初，驯象生还放林邑（建中元年诏尽出苑中驯象，放归南方也）。君不见贞元末，驯犀冻死蛮儿泣。所嗟建中异贞元，象生犀死何足言。

五弦弹　恶郑之夺雅也。

五弦弹，五弦弹，听者倾耳心寥寥。赵璧知君入骨爱，五弦一一为君调。第一第二弦索索，秋风拂松疏韵落。第三第四弦泠泠，夜鹤忆子笼中鸣。第五弦声最掩抑，陇水冻咽流不得。五弦并奏君试听，凄凄切切复铮铮。铁击珊瑚一两曲，冰写玉盘千万声。铁声杀，冰声寒（今本遗此六字，不联贯矣）。杀声入耳肤血惨，寒气中人肌骨酸。曲终声尽欲半日，四座相对愁无言。座中有一远方士，唧唧咨咨声不已。自叹今朝初得闻，始知孤负平生耳。唯忧赵璧白发生，老死人间无此声。远方士，耳（一作尔）听五弦信为美，吾闻正始之音不如是。正始之音其若何，朱弦疏越清庙歌。一弹一唱再三叹，曲淡节稀声不多。融融曳曳召元气，听之不觉心平和。人情重今多贱古，古琴有弦人不抚。更从赵璧艺成来，二十五弦不如五。

蛮子朝　刺将骄而相备位也（李传云：贞元末，蜀中始通蛮酋）。

蛮子朝，泛皮船兮渡绳桥，来自巂州道路遥。入界先经蜀川

（一作道）过，蜀将收功先表贺。

臣闻云南六诏蛮

，东连

牂牁

西接蕃。六诏星居初琐碎，合为一诏渐强大。开元皇帝虽圣神，唯蛮倔强不来宾。鲜于仲通六万卒，

征蛮一阵全军没。至今西洱河岸边，箭孔刀痕满枯骨（天宝十三载鲜于仲通统兵六万，讨云南王阁罗凤于西洱河，全军覆没也）。谁知今日慕华风，不劳一人蛮自通。诚由陛下休明德，亦赖微臣诱谕功。德宗省表知如此，笑令中使迎蛮子。蛮子道从者谁何，摩挲俗羽双隈伽。清平官持赤藤杖，大军将系金呿嗟（皮带也）。异牟寻男寻阁劝，特敕召对延英殿。上心贵在怀远蛮，引临玉座近天颜。冕旒不垂亲劳徕，赐衣赐食移时对。移时对，不可得，大臣相看有羡色。可怜宰相拖紫佩金章，朝日唯闻对一刻。

骠国乐　欲王化之先迩后远也（贞元十七年来献）。

骠国乐，骠国乐，出自大海西南角。雍羌之子舒难陁，来献南音奉正朔。德宗立仗御紫庭，黈纩不塞为尔听。玉螺一吹椎髻耸，铜鼓一击文身踊。珠缨炫转星宿摇，花鬘斗薮龙蛇动。曲终王子启圣人，臣父愿为唐外臣。左右欢呼何翕习，至尊德广之所及。须臾百辟诣阁门，俯伏拜表贺至尊。伏见骠人献新乐，请书国史传子孙。时有击壤老农父，暗测君心闲独语。闻君政化甚圣明，欲感人心致太平。感人在近不在远，太平由实非由声。观身理国国可济，君如心兮民如体。体生疾苦心憯凄，民得和平君恺悌。贞元之民若未安，骠乐虽闻君不欢。贞元之民苟无病，骠乐不来君亦圣。骠乐骠乐徒喧喧，不如闻此刍荛言。

缚戎人　达穷民之情也（元云：近制西边每擒蕃囚，例皆传置南方，不加剿戮）。

缚戎人，缚戎人，耳穿面破驱入秦。天子矜怜不忍杀，诏徙东南吴与越。黄衣小使录姓名，领出长安乘递行。身被金疮面多瘠，扶病徒行日一驿。朝餐饥渴费杯盘，夜卧腥臊污床席。忽逢江水忆交河，垂手齐声（一作唱）呜咽歌。其中一虏语诸虏，尔苦非多我苦多。同伴行人因借问，欲说喉中气愤愤。自云乡管（一作贯）本凉原，大历年中没落蕃。一落蕃中四十载，身（一作遣）着皮裘系毛带。唯许正朝（一作朔）服汉仪，敛衣整巾潜（一作双）泪垂。誓心密定归乡计，不使蕃中妻子知（有李如暹者，蓬子将军之子也。尝没蕃中。自云：蕃法唯正岁一日许唐人之没蕃者，服唐衣冠。由是悲不自胜，遂密定归计也）。暗思幸有残筋骨（一作力），更恐年衰归不得。蕃侯严兵鸟不飞，脱身冒死奔逃归。昼伏宵行经大漠，云阴月黑风沙恶。惊藏青冢寒草疏，偷度黄河夜冰薄。忽闻汉军鼙鼓声，路旁走出再拜迎。游骑不听能汉语，将军遂缚作蕃生。配向江南卑湿地，定无存恤空防备。念此吞声仰诉天，若为辛苦度残年。凉原乡井不得见，胡地妻儿虚弃捐。没蕃被囚思汉土，归汉被劫为蕃虏。早知如此悔归来，两地宁如一处苦。缚戎人，戎人之中我苦辛。自古此冤应未有，汉心汉语吐蕃身。

汪立名本《白香山诗集》卷四

骊宫高　美天子重惜人之财力也。

高高骊山上有宫，朱楼紫殿三四重。迟迟兮春日，玉甃暖兮温泉溢。袅袅兮秋风，山蝉鸣兮宫树红。翠华不来兮岁月久，墙有衣兮瓦有松。吾君在位已五载，何不一幸于（一作乎）其中。西去都门几多地，吾君不游有深意。一人出兮不容易，六宫从兮百司备。八十一车千万骑，朝有宴饫暮有赐。中人之产数百家，未足充君一日费。吾君修己人不知，不自逸兮不自嬉。吾君爱人人不识，不伤财兮不伤（一作夺）力。骊宫高兮高入云，君之来兮为一身。君之不来兮为（一本有千字）万人。

百炼镜　辨皇王鉴也。

百炼镜，镕范非常规，日辰置处灵且奇。江心波上舟中铸，五月五日日午时。琼粉金膏磨莹已，化为一片秋潭水。镜成将献蓬莱宫，扬州长史手自封（一作钿函金匣鏁几重）。人间臣妾不合照（一作用），背有九五飞天龙。人人呼为天子镜，我有一言闻太宗。太宗常以人为镜，鉴古鉴今不鉴容。四海安危居掌内，百王治乱悬心中。乃知天子别有镜，不是扬州百炼铜。

青石　激忠烈也。

青石出自蓝田山，兼车运载来长安。工人磨琢欲何用，石不能言我代言。不愿作人家墓前神道碣，坟土未干名已灭。不愿作官家道傍德政碑，不镌实录镌虚辞。愿为段氏颜氏碑，雕镂太尉与太师。刻此两片坚贞质，状彼二人忠烈姿。义心如石屹不转，死节如石确不移。如观奋击朱泚日，似见叱呵希烈时。各于其上题名谥，一置高山一沉水。陵谷虽迁碑独存，骨化为尘名不死。长使不忠不烈臣，观碑改节慕为人。慕为人，劝事君。

两朱阁　刺佛寺寖多也。

两朱阁，南北相对起。借问何人家？贞元双帝子。帝子吹箫双得仙，五云飘飘飞上天。第宅亭台不将去，化为佛寺在人间。妆阁妓楼何寂静，柳似舞腰池似镜。花落黄昏悄悄时，不闻歌吹闻钟磬。寺门敕榜金字书，尼院佛庭宽有余。青苔明月多闲地，比屋齐人无处居。忆昨平阳宅初置，吞并平人几家地。仙去双双作梵宫，渐恐人家尽为寺。

西凉伎　刺封疆之臣也。

西凉伎，假面胡人假狮子。刻木为头丝作尾，金镀眼睛银贴齿。奋迅毛衣摆双耳，如从流沙来万里。紫髯深目两胡儿，鼓舞跳梁前致辞。应似凉州未陷日，安西都护进来时。须臾云得新消息，安西路绝归不得。泣向狮子涕双垂，凉州陷没知不知。狮子回头向西望，哀吼一声观者悲。贞元边将爱此曲，醉坐笑看看不足。享（一作娱）宾犒士宴监军，狮子胡儿长在目。有一征夫年七十，见弄凉州低面泣。泣罢敛手白将军，主忧臣辱昔所闻。自从天宝兵戈起，犬戎日夜吞西鄙。凉州陷来四十年，河陇侵将七千里。平时安西万里疆，今日边防在凤翔（平时开远门外立堠云：去安西九千九百里，以示戍人不为万里行，其实就盈数也。今蕃汉使往来，悉在陇州交易也）。缘边空屯十万卒，饱食温衣闲过日。遗民肠断在凉州，将卒相看无意收。天子每思常痛惜，将军欲说合惭羞。奈何仍看西凉伎，取笑资欢无所愧。纵无智力未能收，忍取西凉弄为戏。

八骏图　诫奇物惩佚游也。

穆王八骏天马驹，后人爱之写为图。背如龙兮颈如象（一作鸟），骨竦筋高脂肉壮（一作少）。日行万里疾如飞，穆王独乘何所之。四荒八极踏欲遍，三十二蹄无歇时。属车轴折趁不及，黄屋草生弃若遗。瑶池西赴王母宴，七庙经年不亲荐。璧台南与盛姬游，明堂不复朝诸侯。白云黄竹歌声动，一人荒乐万人愁。周从后稷至文武，积德累功世勤苦。岂知才及五（一作四）代孙，心轻王业如灰土。由来尤物不在大，能荡君心即为害。文帝却之不肯乘，千里马去汉道兴。穆王得之不为戒，八骏驹来周室坏。至今此物世称珍，不知房星之精下为怪。八骏图，君莫爱。

涧底松　念寒隽也。

有松百尺大十围，生在涧底寒且卑。涧深山险人路绝，老死不逢工度之。天子明堂欠梁木，此求彼有两不知。谁谕苍苍造物意，但与之材不与地。金张世禄黄宪贤，牛衣寒贱貂蝉贵。貂蝉与牛衣，高下虽有殊。高者未必贤，下者未必愚。君不见沉沉海底生珊瑚，历历天上种白榆（按英华辨证：白居易涧底松“金张世禄黄宪贤”，黄宪本牛衣儿，而集本作原宪贤，详上下句，黄宪贤是）。

牡丹芳 美天子忧农也。

牡丹芳，牡丹芳，黄金蕊绽红玉房。千片赤英霞烂烂，百枝绛焰灯煌煌。照地初开锦绣段，当风不结兰麝囊。仙人琪树白无色，王母桃花小不香。宿露轻盈泛紫艳，朝阳照耀生红光。红紫二色间深浅，向背万态随低昂。映叶多情隐羞面，卧丛无力含醉妆。低娇笑容疑掩口，凝思怨人如断肠。秾姿贵彩信奇绝，杂卉乱花无比方。石竹金钱何细碎！芙蓉芍药苦寻常。遂使王公与卿相，游花冠盖日相望。庳车软舆贵公子，香衫细马豪家郎。卫公宅静闭东院，西明寺深开北廊。戏蝶双舞看人久，残莺一声春（一作娇）日长。共愁日照芳难驻，仍张帷幕垂阴凉。花开花落二十日，一城之人皆若狂。三代以还文胜质，人心重华不重实。重华直至牡丹芳，其来有自非今日。元和天子忧农桑，恤下动天天降祥。去岁嘉禾生九穗，田中寂寞无人至。今年瑞麦分两歧，君心独喜无人知。无人知，可叹息。我愿暂求造化力，减却牡丹妖艳色。少回卿士爱花心，同似吾君忧稼穑。

红线毯　忧蚕桑之费也。

红线毯，择茧缲丝清水煮，练（一作拣）丝练线红蓝染。染为红线红于花，织作披香殿上毯。披香殿广十丈余，红线织成可殿铺。彩丝茸茸香拂拂，线软花虚不胜物。美人蹋上歌舞来，罗袜绣鞋随步没。太原毯涩毳缕硬，蜀都褥薄锦花冷。不如此毯温且柔，年年十月来宣州。宣州太守加样织，自谓为臣能竭力。百夫同担进宫中，线厚丝多卷不得。宣州太守知不知，一丈毯用（一本无用字）千两丝。地不知寒人要暖，少夺人衣作地衣（贞元中宣州进开样加丝毯）。

杜陵叟　伤农夫之困也。

杜陵叟，杜陵居，岁种薄田一顷余。三月无雨旱风起，麦苗不秀多黄死。九月降霜秋早寒，禾穗未熟皆青干。长吏明知不申破，急敛暴征求考课。典桑卖地立官租，明年衣食将何如。剥我身上帛，夺我口中粟。虐人害物即豺狼，何必钩爪锯牙食人肉。不知何人奏皇帝，帝心恻隐知人弊。白麻纸上书德音，京畿尽放今年税。昨日里胥方到门，手持尺牒榜乡村。十家租税九家毕，虚受吾君蠲免恩。

缭绫　念女工之劳也。

缭绫缭绫何所似，不似罗绡与纨绮。应似天台山上明月（一作月明）前，四十五尺瀑布泉。中有文章又奇绝，地铺白烟花簇雪。织者何人衣者谁，越溪寒女汉宫姬。去年中使宣口敕，天上取样人间织。织为云外秋雁行，染作江南春水色。广裁衫袖长制裙，金斗熨波刀剪纹。异彩奇文相隐映，转侧看花花不定。昭阳舞人恩正深，春衣一对直千金。汗沾粉污不再着，曳土踏泥无惜心。缭绫织成费功绩，莫比寻常缯与帛。丝细缲多女手疼，扎扎千声不盈尺。昭阳殿里歌舞人，若见织时应也（一作合）惜。

卖炭翁　苦宫市也。

卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营，身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。两骑翩翩来是谁，黄衣使者白衫儿。手把文书口称敕，回车叱牛牵向北。一车炭重（一本无重字）千余斤，宫使驱将惜不得。半匹红纱一丈绫，系向牛头充炭直。

母别子　刺新间旧也。

母别子，子别母，白日无光哭声苦。关西骠骑大将军，去年破虏新策勋。敕赐金钱二百万，洛阳迎得如花人。新人迎来旧人弃，掌上莲花眼中刺。迎新弃旧未足悲，悲在君家留两儿。一始扶行一初坐，坐啼行哭牵人衣。以汝夫妇新嬿婉，使我母子生别离。不如林中乌与鹊，母不失雏雄伴雌。应似园中桃李树，花落随风子住（一作在）枝。新人新人听我语，洛阳无限红楼女。但愿将军重立功，更有新人胜于汝。

阴山道　疾贪虏也（按李传云：元和二年，有诏悉以金银酬回鹘马价）。

阴山道，阴山道，纥逻敦肥水泉好。每至戎人送马时，道傍千里无纤草。草尽泉枯马病羸，飞龙但印骨与皮。五十匹缣易一匹，缣去马来无了日。养无所用去非宜，每岁死伤十六七。缣丝不足女工苦，疏织短截充匹数。藕丝蛛网三丈余，回鹘诉称无用处。咸安公主号可（胡贾反）敦，远为可（音kè）汗频奏论。元和二年下新敕，内出金帛酬马直。仍诏江淮马价缣，从此不令疏短织。合罗将军呼万岁，捧受金银与缣彩。谁知黠虏启贪心，明年马多来一倍。缣渐好，马渐多。阴山虏，奈尔何。

时世妆　警将变也。

时世妆，时世妆，出自城中传四方。时世流行无远近，腮不施朱面无粉。乌膏注唇唇似泥，双眉画作八字低。研蚩黑白失本态，妆成尽似含悲啼。圆鬟无鬓椎髻样，斜红不晕赭面状。昔闻被发伊川中，辛有见之知有戎。元和妆梳君记取，髻椎面赭非华风。

李夫人　鉴嬖惑也。

汉武帝，初丧李夫人。夫人病时不肯别，死后留得生前恩。君恩不尽念未已，甘泉殿里令写真。丹青写出竟何益，不言不笑愁杀人。又令方士合灵药，玉釜煎炼金炉焚。九华帐深夜悄悄，反魂香降夫人魂。夫人之魂在何许，香烟引到焚香处。既来何苦不须臾，缥缈悠扬还灭去。去何速兮来何迟，是耶非耶两不知。翠蛾仿佛平生貌，不似昭阳寝疾时。魂之不来君心苦，魂之来兮君亦悲。背灯隔帐不得语，安用暂来还见违。伤心不独汉武帝，自古及今皆若斯。君不见穆皇三日哭，重壁台前伤盛姬。又不见太陵一掬泪，马嵬坡下念杨妃。纵令研姿艳质化为土，此恨长在无销期。生亦惑，死亦惑，尤物惑人忘不得。人非木石皆有情。不如不遇倾城色。

陵园妾　托幽闭喻被谗遭黜也。

陵园妾，颜色如花命如叶。命如叶薄将奈何，一奉寝宫年月多。年月多，时光换，春愁秋思知何限。青丝发落丛鬓疏，红玉肤销系裙缦。忆昔宫中被妒猜，因谗得罪配陵来。老母啼呼趁车别，中官监送鏁门回。山宫一闭无开日，未死此身不令出。松门到晓月徘徊，柏城尽日风萧瑟。松门柏城幽闭深，闻蝉听燕感光阴。眼看菊蕊重阳泪，手把梨花寒食心。把花掩泪无人见，绿芜墙绕青苔院。四季徒支妆粉钱，三朝不识君王面。遥想六宫奉至尊，宣徽雪夜浴堂春。雨露之恩不及者，犹闻不啻三千人。三千人，我尔君恩何厚薄。愿令轮转直陵园，三岁一来均苦乐。

盐商妇　恶幸人也。

盐商妇，多金帛，不事田农与蚕绩。南北东西不失家，风水为乡船作宅。本是扬州小家女，嫁得西江大商客。绿鬟溜去金钗多，皓腕肥来银钏窄。前呼苍头后叱婢，问尔因何得如此。婿作盐商十五年，不属州县属天子。每年盐利入官时，少入官家多入私。官家利薄私家厚，盐铁尚书远不知。何况江头鱼米贱，红鲙黄橙香稻饭。饱食浓妆倚柁楼，两朵红腮花欲绽。盐商妇，有幸嫁盐商。终朝美饮食，终岁好衣裳。好衣美食来何（一作有来）处，亦须惭愧桑弘羊。桑弘羊，死已久，不独汉世今亦有。

杏为梁　刺居处僭也。

杏为梁，桂为柱，何人堂室李开府。碧砌红轩色未干，去年身没今移主。高其墙，大其门，谁家第宅卢将军。素泥朱板光未灭，今日官收别赐人。开府之堂将军宅，造未成时头已白。逆旅重居逆旅中，心是主人身是客。更有愚夫念身后，心虽甚长计非久。穷奢极丽越规模，付子传孙令保守。莫教门外过客闻，抚掌回头笑杀君。君不见马家宅，尚犹存，宅门题作奉诚园。君不见魏家宅，属他人，诏赎赐还五代孙（元和四年，诏特以官钱赎魏征胜业坊中旧宅，以还其孙，用奖忠俭）。俭存奢失今在目，安用高墙围大屋。

井底引银瓶　止淫奔也。

井底引银瓶，银瓶欲上丝绳绝。石上磨玉簪，玉簪欲成中央折。瓶沉簪折知奈何！似妾今朝与君别。忆昔在家为女时，人言举动有殊姿。婵娟两鬓秋蝉翼，宛转双蛾远山色。笑随戏伴后园中，此时与君未相识。妾弄青梅倚短墙，君骑白马傍垂杨。墙头马上遥相顾，一见知君即断肠。知君断肠共君语，君指南山松柏树。感君松柏化为心，暗合双鬟逐君去。到君家舍五六年，君家大人频有言。聘则为妻奔是妾，不堪主祀奉苹蘩。终知君家不可住，其奈出门无去处。岂无父母在高堂，亦有亲情满故乡。潜来更不通消息，今日悲羞归不得。为君一日恩，误妾百年身。寄言痴小人家女，慎勿将身轻许人！

官牛　讽执政也。

官牛官牛驾官车，浐水岸边驱载沙。一石沙，几斤重，朝载暮载将何用。载向五门官道西，绿槐阴下铺沙堤。昨来新拜右丞相，恐怕泥涂污马蹄。右丞相，马蹄踏沙虽净洁，牛领牵车欲流血。右丞相，但能济人治国调阴阳，官牛领穿亦无妨。

紫毫笔　诫失职也。

紫毫笔，尖（一作纤）如锥兮利如刀。江南石上有老兔，吃竹饮泉生紫毫。宣城工人采为笔，千万毛中选（一作拣）一毫。毫虽轻，功甚重。管勒工名充岁贡。君兮臣兮勿轻用，勿轻用，将何如？愿赐东西府御史，愿颁左右台起居，搦（一作握）管趋入黄金阙，抽毫立在白玉墀（一作除），臣有奸邪正衙奏，君有动言直笔书。起居郎，侍御史。尔知紫毫不易致。每岁宣城进笔时，紫毫之价如金贵，慎勿空将弹失仪，慎勿空将录制词。

隋堤柳　悯亡国也。

隋堤柳，岁久年深尽衰朽。风飘飘兮雨萧萧，三株两株汴河口。老枝病叶愁杀人，曾经大业年中春。大业年中炀天子，种柳成行夹流水。西至黄河东至淮，绿影一千三百里。大业末年春暮月，柳色如烟絮如雪。南幸江都恣佚游，应将此柳系龙舟。紫髯郎将护锦缆，青蛾御史直迷楼。海内财力此时竭，舟中欢笑何日休。上荒下困势不久，宗社之危如缀旒。炀天子，自言福祚长（一作垂）无穷，岂知皇子封酅公。龙舟未过彭城阁，义旗已入长安宫。萧墙祸生人事变，晏驾不得归秦中。土坟数尺何处葬？吴公台下多悲风。二百年来汴河路，沙草和烟朝复暮。后王何以鉴前王，请看隋堤亡国树（一本“缀旒”下多“炀天子，自言殊无极，岂知明年正朔归武德”三句）。

草茫茫　惩厚葬也。

草茫茫，土苍苍。苍苍茫茫在何处，骊山脚下秦皇墓。墓中下涸二重泉，当时自以为深固。下流水银象江海，上缀珠光作乌兔。

别为天地于其间，拟将富贵随身去。一朝盗掘坟陵破，龙椁神堂三月火。可怜宝玉归人间，暂借泉中买身祸。奢者狼藉俭者安，一凶一吉在眼前。凭君回首向南望，汉文葬在灞陵原。

古冢狐　戒艳色也。

古冢狐，妖且老，化为妇人颜色好。头变云鬟面变妆，大尾曳作长红裳。徐徐行傍荒村路，日欲暮时人静处。或歌或舞或悲啼，翠眉不举花钿（一作颜）低。忽然一笑千万态，见者十人八九迷。假色迷人犹若是，真色迷人应过此。彼真此假俱迷人，人心恶假贵重真。狐假女妖害犹浅，一朝一夕迷人眼。女为狐媚害则（一作却）深，日增月长溺人心。何况褒妲之色善蛊惑，能丧人家覆人国。君看为害浅深间，岂将假色同真色。

黑潭龙　疾贪吏也。

黑潭水深色如墨，传有神龙人不识。潭上架屋官立祠，龙不能神人神（一作异）之。灾凶水旱与疾疫，乡里皆言龙所为。家家养豕漉清酒，朝祈暮赛依巫口。神之来兮风飘飘，纸钱动兮锦伞摇。神之去兮风亦静，香火灭兮杯盘冷。肉堆潭岸石，酒泼庙前草。不知龙神享几多，林鼠山狐长醉饱。狐何幸，豕何辜，年年杀豕将喂狐。狐假龙神食豕尽，九重泉底龙知无。

天可度　恶诈人也。

天可度，地可量，唯有人心不可防。但见丹诚赤如血，谁知伪言巧似簧。劝君掩鼻君莫掩，使君夫妇为参商。劝君掇蜂君莫掇，使君父子成豺狼。海底鱼兮天上鸟，高可射兮深可钓。唯有人心相对时，咫尺之间不能料。君不见李义府之辈笑欣欣，笑中有刀潜杀人。阴阳神变皆可测，不测人间笑是嗔。

秦吉了　哀冤民也。

秦吉了，出南中，彩毛青黑花颈红。耳聪心慧舌端巧，鸟语人言无不通。昨日长爪鸢，今朝大嘴鸟。鸢捎乳燕一窠覆，鸟啄母鸡双眼枯。鸡号堕地燕惊去，然后十卵攫其雏。岂无雕与鹗，嗉中肉饱不肯搏。亦有鸾鹤群，闲立飏高如不闻。秦吉了，人云尔是能言鸟。岂不见鸡燕之冤苦，吾闻凤凰百鸟主。尔竟不为凤凰之前致一言，安用噪噪（一作嗏嗏）闲言语。

鸦九剑　思决壅也。

欧冶子死千年后，精灵暗授张鸦九。鸦九铸剑吴山中，天与日时神借功。金铁腾精火翻焰，踊跃求为镆铘剑。剑成未试十余年，有客持金买一观。谁知闭匣长思用，三尺青蛇不肯蟠。客有心，剑无口，客代剑言告鸦九。君勿矜我玉可切，君勿夸我钟可刜。不如持我决浮云，无令漫漫蔽白日。为君使无私之光及万物，蛰虫昭苏萌草出。

采诗官　监前王乱亡之由也。

采诗官，采诗听歌导人言。言者无罪闻者诫，下流上通上下泰。周灭秦兴至隋氏，十代采诗官不置。郊庙登歌赞君美，乐府艳词悦君意。若求兴谕规刺言，万句千章无一字。不是章句无规刺，渐恐（一作及）朝廷绝讽议。诤臣杜口为冗员，谏鼓高悬作虚器。一人负扆常端默，百辟入门皆自媚。夕郎所贺皆德音，春官每奏唯祥瑞。君之堂兮千里远，君之门兮九重。君耳唯闻堂上言，君眼不见门前事。贪吏害民无所忌，奸臣蔽君无所畏。君不见厉王胡亥（一作炀帝）之末年，群臣有利君无利？君兮君兮愿听此，欲开壅蔽（一本作“君兮君兮，若要除贪害开壅蔽”）达人情，先向歌诗求讽刺。

附：《长恨歌传》详略两本对照

兹取《文苑英华》附载之《丽情集》本，与铁琴铜剑楼旧藏宋刊《白氏长庆集》卷本互校，录其原文于下。

《文苑英华》卷七九四《长恨歌传》后附记云：

此篇又见《丽情集》及京本大曲，颇有异同，并录于后。

宋本《白氏长庆集》卷一二

《长恨歌传》前进士陈鸿撰

开元中，六符炳灵，四海无波，礼乐同，人神和。天子在位岁久，倦乎旰食——始委国政

开元中—泰阶平，四海无事。————————玄宗在位岁久，倦于旰食宵衣——政

——————于右丞相。端拱深居，—储思国色。——先是元献皇后、武惠妃皆有宠，相

无小大，始委于右丞相。——深居游宴，以声色自娱。先是元献皇后、武淑妃皆有宠，相

次薨谢，宫侍———无可—意者。上心忽忽焉不自乐。时—岁十月，驾幸骊山之

次即世。宫中虽良家子千数，无可悦目者。上心忽忽—不—乐。—每岁十月，驾幸————

华清宫，浴于温泉。内外命妇，熠耀景从，浴日余波，赐以汤浴。——灵液不冻，玉树早

华清宫—————内外命妇，熠耀景从，浴日余波，赐以汤沐。春风灵液——————

芳，春色澹荡，思生其间。上心油然，恍若有——遇。顾宫女三千——粉光如土。————

————澹荡———其间。上心油然——若有顾遇。——左右前后，粉色如土。诏高力士

使搜诸外宫，得弘农杨氏——女——既笄矣。绿云生鬓，白雪凝肤，渥饰光华，纤秾有

潜搜—外宫，得弘农杨玄琰女于寿邸，既笄矣。鬒发腻理———————纤秾中

度。举止闲冶，如汉武帝李夫人。上见之明日—————诏浴华清池，清澜三尺，中洗

度，举止闲冶，如汉武帝李夫人。——————别疏汤泉，诏赐藻莹。——

明玉，莲开水上，鸾舞鉴中。既出水，娇多力微——不胜罗绮。—————————春正

—————————————既出水，体弱力微，若不胜罗绮。光彩焕发，转动照人。

月，上心始悦。自是天子不早朝，后夫人不得侍寝。——————————————

——上—甚悦。————————————————进见之日，奏霓裳羽衣曲以导之。定

—————————————————————————————————

情之夕，授金钗钿合以固之。又命戴步摇，垂金珰。明年册为贵妃，半后服用。由是冶其

—————————————————————时省风九州，泥金五岳，骊山雪夜，上阳

容，敏其词，婉娈万态，以中上意。上益嬖焉。时省风九州，泥金五岳，骊山雪夜，上阳

春朝——行同辇，止同宴—————妖其容，巧其词，歌舞谈笑，婉娈便佞，以中

春朝，与上行同室——宴专席，寝专房。———————————————

上心。故以为上宫春色，四时在目。—————————————————天宝中，后宫

————————————————虽有三夫人，九嫔，二十七世妇，八十一御妻——

良家女万数—————使天子无顾盼意。———————————————————

暨后宫才人，乐府妓女，使天子无顾眄意。自是六官无复进幸者，非徒殊艳尤态致是，盖

————————————————叔父昆弟，皆—————为通侯。女

才智明慧，善巧便佞，先意希旨，有不可形容者。叔父昆弟，皆列在清贯，爵为通侯。姊

弟女兄—————富埒王室，车服制度，爵邑邸第，与大长公主侔矣。恩泽势力，则又

妹———封国夫人，富埒王室，车服—————邸第，与大长公主侔。而恩泽势力，则又

过之，出入禁门不问，京师长吏，为之侧目。—————————————————

过之，出入禁门不问，京师长吏，为——侧目。故当时谣咏有云，生女勿悲酸，生儿勿喜欢。

—————————————————————天宝末，兄国忠盗丞相位，

又曰，男不封侯女作妃，看女却为门上楣。其人心羡慕如此。天宝末，兄国忠盗丞相位，

窃弄国柄。——羯胡乱燕———————二京连陷，翠华南幸，驾出都西门百余里，

愚弄国柄。及安禄山引兵向阙，以讨杨氏为辞，潼关不守，翠华南幸——出咸阳———

——————六师徘徊，拥戟不行。从官郎吏伏上马前，请诛错以谢之。—国忠奉牦缨盘

道次马嵬亭。六军徘徊，持戟不进。从官郎吏伏上马前，请诛错以谢天下。国忠奉牦缨盘

水，死于道周。左右之意未快————当时敢言者，请以贵妃塞天下之怒。上惨容怛心，

水，死于道周。左右之意未快。上问之，当时敢言者，请以贵妃塞天下——怒。上知不免，而

不忍见其死，反袂掩面，使牵之而去。拜于上前，回眸血下，坠金钿翠羽于地，上自收之。

不忍见其死，反袂掩面，使牵之而去。————————————————

呜呼！蕙心纨质，天王之爱，不得已—————而死于尺组之下。叔向母云：甚美

———————————————苍黄展转，竟就绝于尺组之下。————

必甚恶。李延年歌曰：倾国复倾城。此之谓也。既而玄宗狩成都，肃宗受命灵武。粤明

————————————————既而玄宗狩成都、肃宗受禅灵武。—明

年，大赦改元，大驾还都，驻六龙于马嵬道中，君臣相顾，日月无光。不翼日，父子尧年，

年，大凶归元，大驾还都——————————————————————

舜，天下大和。————太上皇，就养南宫。———————————————

———————尊玄宗为太上皇，就养南宫，迁于西内。时移事去，乐尽悲来，每至春之

—————宫槐夏花，梧桐秋雨。春日迟迟兮恨深，冬夜长长兮怨急。自死之日，斋之

日，冬之夜，池莲夏开，宫槐秋落—————————————————

月，莫不感皇容，悼宸衷。每朱楼月晓，渌池冰散，梨园弟子，玉琯一声，闻霓裳羽衣—

—————————————————梨园弟子，玉琯发音，闻霓裳羽衣—

曲，则天颜不怡，侍儿掩泣。三载一意，其念不衰。自是南宫无歌舞之思，求诸梦，而精

声，则天颜不怡，左右歔欷。三载一意，其念不衰。—————————求之梦魂——

魂不来，求诸神，而致诚莫敢（寅恪按：“敢”当作“感”）。成都方士——能乘气而游

杳不能得。————————————————————适有道士自蜀来。—————

上清。感——皇心追念杨贵妃不已———————————————————

——知上皇心—念杨—妃如是，自言有李少君之术。玄宗大喜，命致其神。方士乃竭其

———————————————乃上大罗天，入地府，目眩心摇——求之——不见。遂驾

术以索之。不至。又能游神驭气———出天界没地府—————以求之，不见。———

琅舆，张云盖————东下——海中三山，遂入蓬莱宫中。—————————

——————又旁求四虚上下，东极天海————跨蓬壶————见最高仙山上多楼

——金殿西厢，有洞户——阖其门。署曰玉真太妃院。——————扣门，久之，有青衣

阙——西厢下有洞户，东向阖其门。署曰玉妃太真院。方士抽簪扣扉——有——

玉童——出——————————————————————————方士——

双童女出应门。方士造次未及言，而双鬟复入，俄有碧衣侍女又至。诘其所从，方士因称

—————————传汉天子命。既入——————————————————

唐天子使者，且致其命。——碧衣云，玉妃方寝，请少待之。于时云海沉沉，洞天日晚，

琼扉重阖，悄然无声。方士——息气重足，拱手门下。海上风微，洞天日暖。乃见仙女数人，

琼户重阖，悄然无声。方士屏息—敛足，拱手门下。—————————————————

相随出户。—————延客————至玉堂。堂上褰九华帐，有一人冰雪姿，芙蓉冠——

—————久之，而碧衣延入，且曰，玉妃出。—————见一人———冠金莲，

——露绡帔——————俨然如在姑射山。——————前揖。方士传汉天子命——

披紫绡，佩红玉，曳凤舄———————左右侍者七八人，揖——方士问皇帝——安否？

———————————言未终，退立惨然。忆一念之心，复堕下界。因泣下，使青衣小

次问天宝十四年已还事。言讫——————悯默。——————————指碧衣—

童取金钗一股，钿合一扇——————————奉太上皇。—————苟心如金，坚如

—取金钗——钿合，各析其半，授使者，曰：为谢太上皇，谨献是物。——

钿，上为天人，下为世人，重相见时，——好合如旧。方士受其——信，将行，色有不足。玉

—————————————————寻旧好也。——方士受辞与信，将行，色有不足。玉

妃固征其意，复前跪致词曰：请付当时一事，不闻于人——者，验于汉天子————畏——

妃固征其意，复前跪致词——请——当时一事，不为他人闻者，验于太上皇。不然，恐钿合

金钗钿合，负新垣平之诈也。仙子敛容低肩—————含羞而言曰：昔天宝六（寅恪按：

金钗——负新垣平之诈也。玉妃茫然退立，若有所思，徐而言曰：昔天宝十载———

“六”疑当作“十”）年，侍辇避暑于骊山宫。——七月，牵牛织女相见之夕，秦人风俗，

————————————侍辇避暑—骊山宫。秋七月，牵牛织女相见之夕，秦人风俗，

是夜张锦绣缯绮，树瓜花，陈饮食————焚香于庭，谓之乞巧。——————三拜

是夜张锦绣——————陈饮食，树瓜华，焚香于庭，号为乞巧。宫掖间尤尚之。——

毕，缕针于月，衽线于裳。夜方半，歇侍卫于东西厢，独侍于帝，凭肩而立———

————————————夜殆半，休侍卫于东西厢，独侍上，上凭肩而立，因仰天感牛

———相与盟心誓曰：——世世为夫妇。誓毕，执手各呜咽。此独君王知之。———

女事——密相誓心，愿世世为夫妇。言毕，执手各呜咽。此独君王知之耳。因自悲曰，

—————————————————————————————————

由此一念，又不得居此，复堕下界，且结后缘。或为天，或为人，决再相见，好合如旧。

——————————————————————方士还长安，奏于太上皇。上皇甚感自悲，

因言太上皇亦不久人间，幸惟自安，无自苦耳。使者还——奏——太上皇。——皇心震悼，日

殆不胜情————————嘻！女德无极者也，死生大别者也。故圣人节其欲，制

日不豫，其年夏四月，南宫晏驾。——————————————————

其情，防人之乱者也。生感（寅恪按：乐天《新乐府·李夫人》篇云：生亦惑，死亦惑，尤物惑

————————————————————————————————

人忘不得。然则“感”字当是“惑”字之形讹也）其志，死溺其情。又如之何？元和

———————————————————————————————元和

年冬十二月，太原白居易————尉于盩厔，予与琅琊王质夫家仙游谷，因暇日——

——元——年冬十二月，太原白乐天自校书郎尉于盩厔，鸿与琅邪王质夫家于是邑——暇日相

携手入山。质夫于道中语及于是————————————————————

携游仙游寺————话及此事，相与感叹。质夫举酒于乐天前曰：夫希代之事，非遇出

—————————————————白乐天深于思———者也，有出世之才，以为往事

世之才润色之，则与时消没，不闻于世，乐天深于诗多于情者也————

多情，而感人也深——————————————故为长恨词以歌之———————

————————试为歌之如何？乐天因为长恨——歌，意者不但感其事，亦欲惩尤物，

——————————————使鸿传焉。世所——隐者，鸿非史官——不——知。——所知

窒乱阶，垂于将来也。歌既成，使鸿传焉。世所不闻者，予非开元遗民，不得知。世所知

者，有玄宗内传今在。予所据王质夫说之尔。

者，有《玄宗本纪》——在。今但传《长恨歌》——云尔。