# 一_关陇集团与隋唐皇室_《唐会要》卷七二“京城诸军”条略云：

唐史讲义

一　关陇集团与隋唐皇室

《唐会要》卷七二“京城诸军”条略云：

武德三年七月十一日，高祖以天下未定，将举关中之众，以临四方，乃下诏。于是置十二卫将军，分关内诸府隶焉。每将军一人、副一人，取威名素重者为之，督以耕战之事（军名傅奕所造）。万年道为参旗军，长安道为鼓旗军，富平道为元戈军，醴泉道为井钺军，同州道为羽林军，华州道为骑官军，宁州道为折威军，岐州道为平道军，邠州道为招摇军，西麟州道为游奕军，泾州道为天纪军，宜州道为天节军。至六年二月二十四日废，八年五月，以突厥为患，复置十二军。

《北史》卷九《周太祖纪》略云：

帝率轻骑追至河上，景等北据河桥，南属芒山为阵。是日，置阵既大，战并不利，又未知魏帝及帝所在，皆弃其卒先归，洛阳亦失守。大军之东伐也，关中留兵少，及李虎等至长安，计无所出，乃辅魏太子出次渭北，关中大震。

《旧唐书》卷五八《柴绍传》略云：

柴绍，晋州临汾人也。祖烈，周骠骑大将军，封冠军县公。父慎，封钜鹿郡公。高祖微时，妻之以女，即平阳公主也。义兵将起，公主与绍并在长安，遣使密召之。绍即间行赴太原，公主乃归鄠县庄所，遂散家资，招引山中亡命，得数百人，起兵以应高祖。

时有胡贼何潘仁，聚众于司竹园。公主遣家僮马三宝说以利害，潘仁攻鄠县，陷之。三宝又说群盗李仲文、向善志、丘师利等，各率众数千人来会。及义军渡河，公主引精兵万余，与太宗军会于渭北，号曰娘子军。

《旧唐书》卷七八《于志宁传》略云：

雍州高陵人，周太师燕文公谨之曾孙也。大业末，弃官归乡里。高祖将入关，率群从于长春宫迎接。显庆元年，尝与右仆射张行成、中书令高季辅俱蒙赐地，志宁奏曰：臣居关右，代袭箕裘，周魏以来，基址不坠。行成等新营庄宅，尚少田园，于臣有余，乞申私让。

《唐会要》卷一“帝号”类略云：

献祖宣皇帝讳熙，葬建初陵（在赵州昭庆县界，仪凤二年五月一日追封为建昌陵，开元二十八年七月十八日诏改为建初陵）。

懿祖光皇帝讳天赐，葬启运陵（在赵州昭庆县界，仪凤二年三月一日追封为延光陵，开元二十八年七月十八日诏改为启运陵）。

太祖景皇帝讳虎，葬永康陵（在京兆府三原县界）。

世祖元皇帝讳昺，葬兴宁陵（在京兆府咸阳县界）。

太宗文武大圣大广孝皇帝讳世民，隋开皇十八年十二月戊午生于武功别馆。

《唐会要》卷三“皇后”条（开元十三年光业寺碑文及巴黎图书馆藏敦煌写本伯希和号第二千五百零四《唐代祖宗忌日表》等均同）云：

宣皇帝（熙）皇后张氏。

光皇帝（天赐）皇后贾氏。

景皇帝（虎）皇后梁氏。

元皇帝（昞）皇后独孤氏。

《魏书》卷七下《高祖纪》（参阅《北史》卷三《魏本纪》、《资治通鉴》卷一四〇《齐纪》“建武二年六月”条）云：

太和十九年（公元四九五年）六月丙辰（十九日），诏迁洛之民，死葬河南，不得还北。于是代人南迁者，悉为河南洛阳人。

《北史》卷三三《李灵传附显甫传》略云：

豪侠知名，集诸李数千家于殷州西山，开李鱼川方五六十里居之，显甫为其宗主。以军功赐爵平棘子，位河南太守，赠安川刺史，谥曰安。

《元和郡县图志》卷一七云：

赵州。

昭庆县，本汉广阿县，属钜鹿郡。

皇十三代祖宣皇帝建初陵，高四丈，周回八十丈。

皇十二代祖光皇帝启运陵，高四丈，周回六十步。二陵共茔，周回一百五十六步，在县西南二十里。

黄彭年等修《畿辅通志》卷一七四《古迹略》所载碑文节录：

（上略）。皇祖瀛州刺史宣简公谨追上尊号，谥宣皇帝，皇祖妣夫人张氏追上尊号，谥宣庄皇后。皇祖懿王谨追上尊号，谥光皇帝，皇祖妣妃贾氏谨追上尊号，谥光懿皇后（中略）。词曰：维王桑梓，本际城池（下略）。

《新唐书》卷七〇上《宗室世系表》略云：

歆字士业，西凉后主。八子：勖、绍、重耳、弘之、崇明、崇产、崇庸、崇。重耳字景顺，以国亡奔宋，为汝南太守。后魏克豫州，以地归之，拜恒农太守，复为宋将薛安都所陷，后魏安南将军豫州刺史。生献祖宣皇帝讳熙，字孟良，后魏金门镇将（《旧唐书》卷一《高祖纪》云：“领豪杰镇武川，因家焉。”《新唐书》卷一《高祖纪》同）。生懿祖光皇帝，讳天赐，字德真。三子：长曰起头，长安侯。生达摩，后周羽林监太子洗马长安县伯。次曰太祖（虎），次曰乞豆。

《宋书》卷七七《柳元景传》略云：

二十七年八月，（随王）诞遣振威将军尹显祖出赀谷，奋武将军鲁方平、建武将军薛安都、略阳太守庞法起入卢氏。（中略）。闰（十）月法起、安都、方平诸军入卢氏（中略）。法起诸军进次方伯堆，去弘农城五里。（中略）。诸军造攻具，进兵城下。伪弘农太守李初古拔婴城自固，法起、安都、方平诸军鼓噪以陵城（中略）。安都军副谭金、薛系孝率众先登，生禽李初古拔父子二人（中略）。殿中将军邓盛、幢主刘骖乱使人入荒田，招宜阳人刘宽虬，率合义徒二千余人，共攻金门坞，屠之。杀戍主李买得，古拔子也，为虏永昌王长史，勇冠戎类。永昌闻其死，若失左右手。

《隋书》卷三三《经籍志·史部·谱系篇序》云：

后魏迁洛，有八氏十姓，咸出帝族。又有三十六族，则诸国之从魏者.九十二（九？）姓，世为部落大人者，并为河南洛阳人。其中国士人则第其门阀，有四海大姓、郡姓、州姓、县姓。及周太祖入关，诸姓子孙有功者，并令为其宗长，仍撰谱录，纪其所承，又以关内诸州为其本望。

《周书》卷二《文帝纪·下》“魏恭帝元年”条（《通鉴》卷一六五“梁元帝承圣三年春”条同）云：

魏氏之初，统国三十六，大姓九十九，后多绝灭。至是，以诸将功高者为三十六国后，次功者为九十九姓后，所统军人亦改从其姓。

《周书》卷一九《杨忠传》略云：

杨忠，弘农华阴人也。高祖元寿，魏初为武川镇司马，因家于神武树颓焉。父祯，魏末丧乱，避地中山，结义徒以讨鲜于修礼，遂死之。忠年十八，客游泰山，会梁兵攻郡，陷之，遂被执至江左。在梁五年，从北海王颢入洛，从独孤信，忠，出武川，过故宅，祭先人。

《隋书》卷七九《外戚传·高祖外家吕氏传》略云：

高祖外家吕氏，其族盖微，平齐之后，求访不知所在。至开皇初，济南郡上言，有男子吕永吉，自称有姑字苦桃，为杨讳妻，勘验知是舅子。始追赠外祖双周为青州刺史，封齐郡公。外祖母姚氏为齐敬公夫人，诏并改葬，于齐州立庙。

《魏书》卷一四《高凉王孤传附上党王天穆传》：

初，杜洛周、鲜于修礼为寇，瀛、冀诸州人多避乱南向。幽州前北平府主簿河间邢杲，拥率部曲，屯据郑城，以拒洛周、葛荣，垂将三载。及广阳王深（渊）等败后，杲南渡居青州北海界。灵太后诏流人所在皆置命属郡县，选豪右为守令，以抚镇之。时青州刺史元世俊表置新安郡，以杲为太守，未报。会台申汰简所授郡县，以杲从子子瑶资荫居前，乃授河间太守。杲深耻恨，于是遂反。所在流人先为土人凌忽，闻杲起逆，率来从之，旬朔之间，众逾十万。

劫掠村坞，毒害民人，齐人号之为“

榆贼”。

二　隋末群雄

《新唐书》卷七一下《宰相世系表》“窦氏”条：

引文缺。

录者注：陈寅恪论隋末唐初所谓“山东豪杰”文中云：“窦建德自言出于汉代外戚之窦氏，实则鲜卑纥豆陵氏之所改（见《新唐书》卷七一下《宰相世系表》‘窦氏’条），实是胡种也。”

《新唐书》卷八五《窦建德传》云：

窦建德，贝州漳南人。世为农，自言汉景帝太后父安成侯充之苗裔。

《全唐文》卷七四四殷侔《窦建德碑》略云：

自建德亡，距今已久远，山东河北之人或尚谈其事，且为之祀，知其名不可灭，而及人者存也。圣唐大和三年，魏州书佐殷侔过其庙下，见父老群祭，骏奔有仪，“夏王”之称犹绍于昔。

《新唐书》卷八六《刘黑闼传》略云：

刘黑闼，贝州漳南人。与窦建德少相友。以其武健，补马军总管，建德用为将。建德有所经略，常委以斥候，阴入敌中，觇虚实，每乘隙奋奇兵，出不意，多所摧克，军中号为神勇。

《资治通鉴》卷一九〇“唐高祖武德五年十二月壬申刘黑闼众遂大溃”条考异引《太宗实录》云：

黑闼重反，高祖谓太宗曰：“前破黑闼，欲令尽杀其党，使空山东，不用吾言，致有今日。”及隐太子征闼，平之，将遣唐俭往，使男子十五以上悉坑之，小弱及妇女总驱入关，以实京邑。

《旧唐书》卷六〇庐江《王瑗传》略云：

时隐太子建成将有异图，外结于瑗。及建成诛死，瑗乃举兵反。利涉曰：“山东之地，先从窦建德，酋豪首领，皆是伪官，今并黜之，退居匹庶，此人思乱，若旱苗之望雨。王宜发使复其旧职，各于所在遣募本兵，诸州倘有不从，即委随便诛戮。此计若行，河北之地可呼吸而定也。”

《新唐书》卷八四《李密传》云：

初，世充乏食，密少帛，请交相易，难之。

《资治通鉴》卷一八三“隋炀帝大业十二年七月”条云：

虞世基以盗贼充斥，请发兵屯洛口仓，帝曰：“卿是书生，定犹恇怯。”戊辰，车驾至巩。敕有司移箕山、公路二府于仓内，仍令筑城，以备不虞。

《隋书》卷二四《食货志》云：

十二年，帝幸江都。是时，李密据洛口仓，聚众百万。越王侗与段达等守东都。东都城内粮尽，布帛山积，乃以绢为汲绠，燃布以爨。

《旧唐书》卷五六《罗艺传》略云：

遇天下大乱，涿郡物殷阜，加有伐辽器仗，仓粟盈积。又临朔宫中多珍产，屯兵数万，而诸贼竞来侵掠。留守官虎贲郎将赵什住、贺兰谊、晋文衍等皆不能拒，唯艺独出战，前后破贼不可胜计，威势日重。什住等颇忌艺，艺阴知之，将图为乱。乃宣言于众曰：“吾辈讨贼，甚有功效，城中仓库山积，制在留守之官，而无心济贫，此岂存恤之意也。”以此言激怒其众，众人皆怨。既而旋师，郡丞出城候艺，艺因执之，陈兵而入，什住等惧，皆来听命。于是发库物以赐战士，开仓以赈穷乏，境内咸悦。

《旧唐书》卷五七《裴寂传》云：

及义兵起，寂进宫女五百人，并上米九万斛、杂彩五万段、甲四十万领，以供军用。

《大唐创业起居注·中》云：

有华阴县令李孝常据永丰仓，遣子弟妹夫窦轨等送欵，仍便应接河西关上兵马。帝曰：“吾未济者，正须此耳。今既事办可以济乎？”

《新唐书》卷八七《萧铣传》略云：

萧铣，后梁宣帝曾孙也。铣遣将苏胡儿拔豫章，使杨道生取南郡，张绣略定岭表。西至三峡，南交趾，北距汉水，皆附属，胜兵四十万。武德元年徙都江陵。四年诏孝恭与李靖，会兵图铣。后数日，救兵至，且十余万。

《新唐书》卷八七《沈法兴传》略云：

沈法兴，湖州武康人。父恪，陈广州刺史。江都乱，法兴自以世南土，属姓数千家，远近向服，遂定江表十余州。武德二年称梁王，建元为延康，易隋官仪，颇用陈氏故事。

《旧唐书》卷六八《秦叔宝传》略云：

秦叔宝名琼，齐州历城人。从镇长春宫，拜马军总管。

同书同卷《程知节传》略云：

程知节本名咬金，济州东阿人也，授秦王府左三统军。破宋金刚，擒窦建德，降王世充，并领左一马军总管。

同书同卷《段志玄传》云：

段志玄，齐州临淄人也。

《新唐书》卷九二《杜伏威传》略云：

杜伏威，齐州章丘人。隋大业九年，入长白山，依贼左君行，不得意，舍去，转剽淮南，攻安宜，屠之。与虎牙郎将公孙上哲战盐城，进破高邮，引兵渡淮，攻历阳，据之，江淮群盗争附。

同书卷八七《辅公祏传》云：

辅公袥，齐州临济人。隋季与乡人杜伏威为盗，转掠淮南。

同书同卷《李子通传》略云：

李子通，沂州氶人。隋大业末，长白山贼左才相自号“博山公”，子通依之。有徒万人，引众渡淮，为隋将来整所破，奔海陵。

同书同卷《附林士弘、张善安传》云：

林士弘，饶州鄱阳人，隋季与乡人操师乞起为盗。

张善安，兖州方与人，年十七亡命为盗。

同书卷八六《刘黑闼传附徐圆朗传》略云：

徐圆朗者，兖州人。隋末为盗，据本郡，以兵徇琅邪以西，北至东平，尽有之。附李密，密败，归窦建德。山东平，授兖州总管、鲁郡公。会黑闼兵起，圆朗应之，自号鲁王，黑闼以为大行台元帅。河间人刘复礼说圆朗曰：彭城有刘世彻，才略不常，将军欲自用，恐败，不如迎世彻立之。盛彦师以世彻若联叛，祸且不解，即谬说曰：公亡无日矣！独不见翟让用李密哉？圆朗信之，世彻至，夺其兵，遣徇地，所至皆下，忌而杀之。会淮安王神通、李世勣合兵攻圆朗，总管任瑰遂围兖州。圆朗弃城夜亡，为野人所杀。

《隋书》卷八五《宇文化及传》略云：

夺江都人舟楫，从水路西归。至显福宫，宿公麦孟才、折冲郎将沈光等谋击化及，反为所害。行至徐州，水路不通，化及粮尽，渡永济渠，与密战于童山，遂入汲郡求军粮。其将陈智略率岭南骁果万余人，张童儿率江东骁果数千人，皆叛归李密。

同书同卷《司马德戡传》略云：

仍统本兵，化及意甚忌之。后数日，化及署诸将，分配士卒，乃以德戡为礼部尚书，外示美迁，实夺其兵也。行至徐州，令德戡将后军，乃与赵行枢、李本、尹正卿、宇文导师等谋袭化及。未发，许弘仁、张恺知之，以告化及，命送幕下，缢而杀之。

《旧唐书》卷五四《王世充传》略云：

未几，李密破化及还，其劲兵良马多战死，士卒疲倦，世充欲乘其弊而击之。

《新唐书》卷九三《李勣传》略云：

李勣，曹州离狐人。本姓徐氏，客卫南。家富，多僮仆，积粟常数千钟。与其父盖皆喜施贷，所周给无亲疏之间。隋大业末，韦城翟让为盗，勣年十七，往从之。武德二年，密归朝廷，其地东属海，南至江，西直汝，北抵魏郡，勣统之，未有所属。乃录郡县户口以启密，请自上之。诏授黎州总管，封莱国公。赐姓，附宗正属籍，徙封曹。封盖济阴王。从秦王伐东都，战有功。平建德，俘世充，乃振旅还，秦王为上将，勣为下将，皆服金甲，乘戎辂，告捷于庙。

《大唐新语》卷八“聪敏”类云：

贾嘉隐，年七岁，以神童召见。时太尉长孙无忌、司空李勣于朝堂立语。李戏之曰：“吾所倚者何树？”嘉隐对曰：“松树。”李曰：

“此槐也，何忽言松？”嘉隐曰：“以公配木则为松树。”无忌连问之曰：“所倚者何树？”嘉隐曰：“槐树。”无忌曰：“汝不能复矫对耶？”嘉隐应声曰：“何须矫对？但取其以鬼配木耳。”勣曰：“此小儿作獠面，何得如此聪明？”嘉隐又应声曰：“胡面尚为宰相，獠面何废聪明？”勣状貌胡也。

《旧唐书》卷五三《李密传》略云：

李密，本辽东襄平人。魏司徒弼曾孙，后周赐弼姓徒何氏。祖曜，周太保、魏国公.父宽，隋上柱国、蒲山公，皆知名当代。密说让曰：“明公以英杰之才，而统骁雄之旅，宜当廓清天下，诛翦群凶，岂可求食草间，常为小盗而已？”让曰：“仆起陇亩之间，望不至此。”柴孝和说密曰：“秦地阻山带河，西楚背之而亡，汉高都之而霸。如愚意者，令仁基守回洛，翟让守洛口，明公亲简精锐，西袭长安，百姓孰不郊迎？必当有征无战。既克京邑，业固兵强，方更长驱崤函，扫荡东洛，传檄指，天下可定。但今英雄竞起，实恐他人我先，一朝失之，噬脐何及？”密曰：“君之所图，仆亦思之久矣，诚乃上策。但昏主尚存，从兵犹众，我之所部，并是山东人，既见未下洛阳，何肯相随西入？诸将出于群盗，留之各竞雄雌。若然者，殆将败矣。”其府掾柳奭对曰：“明公虽不陪从起义，而阻东都断隋归路，使唐公不战而据京师，此亦公之功也。”

三　唐初与突厥之关系

《旧唐书》卷六七《李靖传》（参《新唐书》卷二一五上《突厥传》、《贞观政要》卷二《任贤》篇、《大唐新语》卷七《容恕》篇）云：

太宗初闻靖破颉利，大悦，谓侍臣曰：“朕闻‘主忧臣辱，主辱臣死’。往者国家草创，太上皇（高祖）以百姓之故，称臣于突厥，朕未尝不痛心疾首，志灭匈奴，坐不安席，食不甘味。今者暂动偏师，无往不捷，单于款塞，耻其雪乎。”

《通典》卷一九七《边防典》“突厥”条上（参《新唐书》卷二一五上《突厥传》、《唐会要》卷九四“北突厥”条）略云：

有一儿，年且十岁，以其小不忍杀之，乃刖足断臂，弃于大泽中。有牝狼每衔肉至于儿处。其后遂与狼交，狼有孕焉……后狼生十男……其后各为一姓，阿史那即其一也……又云，先出于索国，在匈奴之北……其一曰伊质泥帅都，狼所生也。

旗纛之上，施舍狼头，侍卫之士，谓之附离，夏言狼也。盖本狼生，志不忘旧（参《隋书》卷八四《突厥传》、《北史》卷九九《突厥传》等）。

及隋末乱离，中国人归之者甚众，又更强盛，势陵中夏，迎萧皇后，置于定襄，薛举、窦建德、王世充、刘武周、梁师都、李轨、高开道之徒，虽僭尊号俱北面称臣。东自契丹，西尽吐谷浑、高昌诸国皆臣之，控弦百万，戎狄之盛，近代未之有也。大唐起义太原，刘文静聘其国，引以为援。

《大唐创业起居注·上》云：

裴寂等乃因太子秦王等入启，请依伊尹放太甲、霍光废昌邑故事，废皇帝而立代王，兴义兵以檄郡县，改旗帜以示突厥，师出有名，以辑夷夏。于是遣使以众议驰报突厥，始毕依旨，即遣其柱国康鞘利、级失热寒特勤达官等送马千匹，来太原交市，仍许遣兵送帝往西京，多少惟命。康鞘利将至，军司以兵起甲子之日，又符谶尚白，请建武王所执白旗以示突厥。帝曰，诛纣之旗牧野临时所仗，未入西郊，无容预执，宜兼以绛杂半续之。诸军槊幡皆仿此，营壁城垒幡旗四合，赤白相映若花园。开皇初太原童谣云：法律存，道德在，白旗天子出东海。常亦云白衣天子，故隋主恒服白衣，每向江都，拟于东海。又有桃李子歌曰：桃李子，莫浪语，黄鹄绕山飞，宛转花园里。按李为国姓，桃当作陶。若言陶唐也，配李而言，故云桃花园，宛转属旌幡。汾晋老幼讴歌在耳，忽睹灵验，不胜欢跃。

同书下略云：

裴寂等乃奏：神人太原慧化尼、蜀郡卫元嵩等歌语诗谶曰：西北天火照龙山，童子赤光连北斗。童子木上悬白幡，胡兵纷纷满前后。

《隋书》卷一《高祖纪》云：

八月癸未，诏以初受天命，赤雀降祥，五德相生，赤为火色。其郊及社庙，依服冕之仪，而朝会之服，旗帜牺牲，尽令尚赤。

《资治通鉴》卷一八四《隋纪》“义宁元年六月杂用绛白以示突厥”句下胡注云：

隋色尚赤，今用绛而杂之以白，示若不纯于隋。

同书卷一八五《唐纪》“高祖武德元年”条略云：

五月甲子，唐王即位于太极殿，推五运为土德，色尚黄。

《隋书》卷五一《长孙晟传》云：

因遣太仆元晖出伊吾道，使诣玷厥，赐以狼头纛。

《旧唐书》卷五五《刘武周传》（参《新唐书》卷八六《刘武周传》）略云：

突厥立武周为定杨可汗，遗以狼头纛。因僭称皇帝，建元为天兴。

《资治通鉴》卷一八三《隋纪》卷七略云：

恭帝义宁元年（即炀帝大业十三年），突厥立武周为定杨可汗，遗以狼头纛。武周即皇帝位，改元天兴。

《通鉴考异》云：

新旧唐书武周皆无国号，惟创业起居注云，国号定杨。

《通鉴》此条胡注云：

言将使之定杨州也。

《大唐创业起居注·上》云：

二月己丑，马邑军人刘武周杀太守王仁恭，据其郡而自称天子，国号定杨。武周窃知炀帝于楼烦筑宫厌当时之意，故称天子，规而应之。

《新唐书》卷八七《梁师都传》（参《旧唐书》卷五六《梁师都传》）略云：

自为梁国，僭皇帝位，建元永隆。始毕可汗遗以狼头纛，号大度毗伽可汗、解事天子。

同书卷九二《李子和传》云：

北事突厥，纳弟为质，始毕可汗册子和为平杨天子，不敢当，乃更署为屋利设。

《资治通鉴》卷一八三《隋纪》卷七略云：

始毕以刘武周为定杨天子，梁师都为解事天子，子和为平杨天子。子和固辞不敢当，乃更以为屋利设。

胡注云：

平杨，犹定杨也。

《大唐创业起居注·上》云：

帝引康鞘利等礼见于晋阳宫东门之侧舍，受始毕所送书信，帝伪貌恭，厚加飨贿。鞘利等大悦，退相谓曰，唐公见我蕃人，尚能屈意，见诸华夏，情何可论，敬人者人皆敬爱，天下敬爱，必为人主，我等见之人，不觉自敬。

同书上略云：

始毕得书大喜，其部达官等曰：“天将以太原与唐公，必当平定天下，不如从之以求宝物，但唐公欲迎隋主，共我和好，此语不好，我不能从。唐公自作天子，我则从行，觅大勋赏，不避时热。”当日即以此意作书报帝。帝开书叹息，久之曰：“孤为人臣须尽节，本虑兵行以后，突厥南侵，屈节连和，以安居者，不谓今日所报，更相要逼，乍可绝好藩夷，无有从其所劝。”突厥之报帝书也，谓使人曰：“唐公若从我语，即宜急报我，遣大达官往取进止。”官僚等以帝辞色懔然，莫敢咨谏。兴国寺兵知帝未从突厥所请，往往偶语曰：“公若更不从突厥，我亦不能从公。”裴寂刘文静等知此议，以状启闻。

同书上云：

帝遣长孙顺德、赵文恪等率兴国寺所集兵五百人总取秦王部分。

《册府元龟》卷七《帝王》部“创业”门云：

高祖乃命太宗与晋阳令刘文静及门下客长孙顺德刘弘基等各募兵，旬日之间，众且一万，文静顿于兴国寺，顺德顿于阿育王寺。

《旧唐书》卷五七《刘文静传》略云：

隋末为晋阳令，炀帝令系于郡狱，太宗以文静可与谋议，入禁所视之。高祖开大将军府，以文静为军司马，文静劝改旗帜以彰义举，又请连突厥以益兵威，高祖并从之，因遣文静使于始毕可汗，始毕曰：“唐公起事，今欲何为？”文静曰：“愿与可汗兵马同入京师，人众土地入唐公，财帛金宝入突厥。”始毕大喜，即遣将康鞘利领骑二千随文静而至。裴寂又言曰：“当今天下未定，外有强敌，今若赦之，必贻后患。”高祖竟听其言，遂杀文静。

《大唐创业起居注·上》略云：

乃命司马刘文静报使，并取其兵，静辞，帝私诫曰，胡兵相送，天所遣来，数百之外，无所用之，所防之者，恐武周引为边患，取其声势，以怀远人，公宜体之，不须多也。

《新唐书》卷八六《李轨传》略云：

薛举乱金城，轨与同郡安修仁等共举兵。修仁夜率诸胡入内苑城，建旗大呼，轨集众应之，执虎贲郎将谢统师、郡丞韦士政，遂自称河西大凉王。初，突厥曷娑那可汗弟达度阙设内属，保会宁川，至是称可汗，降于轨。未几，悉有河西。武德元年，高祖方事薛举，遣使凉州，玺书慰结。轨喜，乃遣弟懋入朝。梁硕为谋主，尝见故西域胡种族盛，劝轨备之，因与安修仁交怨。谢统师等每引结群胡排其用事臣，因是欲离沮其众。修仁兄兴贵本在长安，自表诣凉州招轨。帝曰：“轨据河西，连吐谷浑、突厥，今兴兵讨击尚为难，单使弄颊可下邪？”兴贵曰：“臣世凉州豪望，多识其士民，而修仁为轨信任，典事枢者数十人，若候隙图之，无不济。”帝许之。兴贵至凉州，轨授以左右卫大将军。兴贵乃与修仁等潜引诸胡兵围其城。修仁执送之，斩于长安。

同书卷一《高祖本纪》云：

五月庚辰，凉州将安修仁执李轨以降。

《旧唐书》卷一《高祖本纪》云：

西突厥叶护可汗及高昌并遣使朝贡。

《资治通鉴》卷一八七（参《新唐书》卷二一五下）“武德二年九月”条云：

西突厥曷娑那可汗与北突厥有怨，曷娑那在长安，北突厥遣使请杀之，上不许。群臣皆曰：“保一人而失一国，后必为患。”秦王世民曰：“人穷来归，我杀之不义。”上迟回久之，不得已，丙戌，引曷娑那于内殿宴饮，既而送中书省，纵北突厥使者使杀之。

《旧唐书》卷一九四下《西突厥传》略云：

武德三年，遣使贡条支巨卵。时北突厥作患，高祖厚加抚结，与之并力以图北蕃。统叶护寻遣使来请婚，高祖谓侍臣曰：“西突厥去我悬远，今请婚，其计安在？”封德彝对曰：“当今之务，莫若远交而近攻，正可权许其婚，以威北狄。”

《资治通鉴》卷一八八《唐纪》卷四略云：

骠骑大将军可朱浑定远告“并州总管李仲文与突厥通谋，欲俟洛阳兵交，引胡骑直入长安”。甲戌，命皇太子镇蒲反以备之。并州安抚使唐俭密奏：“真乡公李仲文与妖僧志觉有谋反语，又娶陶氏之女以应桃李之谣。谄事可汗，甚得其意，可汗许立为南面可汗，及在并州，赃贿狼藉。”上命裴寂、陈叔达、萧瑀杂鞫之，乙巳，仲文伏诛。

《旧唐书》卷一九四上《突厥传·上》（参《册府元龟》卷九八一《外臣部·盟誓）略云：

七年八月，颉利、突利二可汗举国入寇，太宗乃亲率百骑驰诣虏阵，告之曰：“国家与可汗誓不相负，何为背约深入吾地？我秦王也，故来一决。可汗若自来，我当与可汗两人独战，若欲兵马总来，我唯百骑相御耳。”颉利弗之测，笑而不对。太宗又前，令骑告突利曰：“尔往与我盟，急难相救，尔今将兵来，何无香火之情也？亦宜早出，一决胜负。”突利亦不对。太宗前，将渡沟水，颉利见太宗轻出，又闻香火之言，乃阴猜突利，因遣使曰：“王不须渡，我无恶意，更欲共王自断当耳。”于是稍引却，各敛军而退。太宗因纵反间于突利，突利悦而归心焉，遂不欲战。其叔侄内离，颉利欲战不可，因遣突利及夹毕特勒（勤）阿史那思摩奉见请和，许之。突利因自托于太宗，愿结为兄弟。

同书同卷同传略云：

九年七月，颉利自率十万余骑进寇武功，颉利遣其腹心执失思力入朝为觇，自张形势云：“二可汗总兵百万，今已至矣。”太宗谓之曰：“我与突厥面自和亲，汝则背之，我实无愧。又义军入京之初，尔父子（指颉利、突利言，如昔人称汉疏广受父子之例，盖颉利、突利为叔父及从子也）并亲从我。”

《教坊记》（据《说郛》本）“坊中诸女”条云：

坊中诸女以气类相似，约为香火兄弟，每多至十四五人，少不下八九辈。有儿郎娉之者，辄被以妇人称呼，即所娉者兄见呼为新妇，弟见呼为嫂也。儿郎有任官僚者，宫忝与内人对同日，垂到内门，车马相逢，或搴车帘呼阿嫂若新妇者，同党未达，殊为怪异，问被呼者，笑而不答。儿郎既娉一女，其香火兄弟多相奔，云学突厥法。又云，我兄弟相怜爱，欲得尝其妇也。主者知亦不妒，他香火即不通。

《旧唐书》卷五七《刘文静传附张长逊传》略云：

累至五原郡通守，及天下乱，遂附于突厥，号长逊为割利特勒（勤）。言事者以长逊久居丰州，与突厥连结.长逊惧，请入朝。

同书卷一九四上《突厥传·上》略云：

授马邑贼帅刘武周兵五百余骑，遣入句注，又追兵大集，欲侵太原。是月，始毕卒，立其弟俟利弗设，是为处罗可汗。

同书同卷同传云：

太宗在藩，受诏讨刘武周，师次太原，处罗遣其弟步利设率二千骑与官军会。六月，处罗至并州，总管李仲文出迎劳之。留三日，城中美妇人多为所掠，仲文不能制，俄而处罗卒。

同书卷二《太宗纪·上》略云：

七年秋，突厥颉利、突利二可汗自原州入寇，侵扰关中。有说高祖云：“只为府藏子女在京师，故突厥来，若烧却长安而不都，则胡寇自止。”高祖乃遣中书侍郎宇文士及行山南可居之地，即欲移都。萧瑀等皆以为非，然终不敢犯颜正谏。太宗独曰：“幸乞听臣一申微效，取彼颉利。若一两年间不系其颈，徐建迁都之策，臣当不敢复言。”高祖怒，仍遣太宗将三十余骑行刬。还日，固奏必不可移都，高祖遂止。

《新唐书》卷七九《隐太子传》云：

突厥入寇，帝议迁都，秦王苦谏止。建成见帝曰：“秦王欲外御寇，沮迁都议，以久其兵，而谋篡夺。”帝浸不悦。

《册府元龟》卷九八一《外臣部·盟誓》云：

又云突利武德初深自结托，太宗亦以恩抚之，结为兄弟，与盟而去。

《旧唐书》卷六二《郑善果传附元传》略云：

元

又谓颉利曰：“大唐初有天下，即与可汗结为兄弟。”

同书卷五五《刘武周传》（参《新唐书》卷八六《刘武周传》）略云：

刘武周，河间景城人。父匡，徙家马邑。

武周率五百骑弃并州，亡奔突厥。

武周又欲谋归马邑，事泄，为突厥所杀。

武周既死，突厥又以君璋为大行台，统其余众，仍令郁射设督兵助镇。高祖遣谕之，君璋部将高满政谓君璋曰：“不如尽杀突厥以归唐朝。”君璋不从，满政因人心夜逼君璋，君璋亡奔突厥，满政遂以城来降。

《资治通鉴》卷一九三《唐纪》“贞观三年十一月”条、“贞观四年三月”条略云：

庚申，以行并州都督李世勣为通汉道行军总管（旧书《李勣传》作“通漠道”，当从之），兵部尚书李靖为定襄道行军总管，华州刺史柴绍为金河道行军总管，灵州大都督薛万彻为畅武道行军总管，众合十余万，皆受李勣节度（两唐书皆作受李靖节度），分道出击突厥。

庚辰，行军副总管张宝相，俘颉利送京师，苏尼失举众来降，漠南之地遂空。

《旧唐书》卷三《太宗纪·下》云：

夏四月丁酉，御顺天门，军吏执颉利以献捷。自是西北诸蕃咸请上尊号为天可汗，于是降玺书册命其君长，则兼称之。

大慈恩寺《三藏法师传》卷五云：

诸众欢喜，为法师竞立美名，大乘众号曰“摩诃耶那提婆”，此云“大乘天”。小乘众号曰“木叉提婆”，此云“解脱天”。

同书卷七略云：

夏五月乙卯，中印度国摩诃菩提寺大德智光、慧天等致书于法师，其书曰：微妙吉祥世尊金刚座所摩诃菩提寺诸多闻众所共围绕上座慧天，致书摩诃支那国于无量经律论妙尽精微木叉阿遮利耶。

《大唐西域求法高僧传》卷上略云：

道希法师者，齐州历城人也，梵名室利提婆（唐云吉祥天）。

玄太法师者，新罗人也，梵名萨婆慎若提婆（唐云一切智天）。

道生法师者，并州人也，梵名旃达罗提婆（唐云月天）。

明远法师者，益州清城人也，梵名振多提婆（唐云思天）。

木叉提婆者，交州人也（唐云解脱天）。

有一故寺，但有砖基，厥号支那寺，古老相传云是昔室利笈多大王为支那国僧所造（支那即广州也。莫诃支那即京师也，亦云提婆佛呾罗，唐云天子也）。

同书卷下略云：

灵运师者，襄阳人也，梵名般若提婆。

无行禅师者，荆州江陵人也，梵名般若提婆（唐云慧天）。

兹刍法朗者，梵名达摩提婆（唐云法天），襄州襄阳人也。

《旧唐书》卷六七《李靖传》略云：

其舅韩擒虎，号为名将，每与论兵，未尝不称善，抚之曰：“可与论孙吴之术者，惟斯人矣。”大业末，累除马邑郡丞。会高祖击突厥于塞外，靖察高祖，知有四方之志，因自锁上变，将诣江都，至长安，道塞不通而止。

《资治通鉴》卷一八四“隋恭帝义宁元年十一月马邑郡丞三原李靖素与渊有隙”条考异曰：

柳芳唐历及唐书靖传云：“高祖击突厥于塞外。靖察高祖知有四方之志，因自锁上变，将诣江都，至长安，道塞不通而止。”按太宗谋起兵，高祖尚未知，知之犹不从。当击突厥之时，未有异志，靖何从察知。又上变当乘驿取疾，何为自锁也。今依靖行状云：“昔在隋朝，曾经忤旨。及兹城陷，高祖追责旧言。公慷慨直论，特蒙宥释。”但行状题云魏征撰，非也。按征以贞观十七年卒，靖二十三年乃卒，盖后人为之，托征名。又叙靖事极怪诞无取，唯此可为据耳。

四　唐起兵太原及入关

《旧唐书》卷五八《唐俭传》略云：

并州晋阳人，北齐尚书左仆射邕之孙也。高祖在太原留守，俭与太宗周密，俭从容说太宗，以隋室昏乱，天下可图，俭曰：“若开府库，南啸豪杰，北招戎狄……则汤武之业不远。”

同书同卷《长孙顺德传》略云：

文德顺圣皇后之族叔也。顺德仕隋右勋卫，避辽东之役，逃匿于太原，深为高祖、太宗所亲委。太宗外以讨贼为名，因令顺德与刘弘基等召募，旬月之间，众至万余人。

同书同卷《刘弘基传》略云：

雍州池阳人也，以父荫为右勋侍。大业末，尝从炀帝征辽东，家贫不能自致，亡命盗马，因至太原。

同书同卷《武士彟传》云：

并州文水人也。家富于财，好交结。高祖初行军于汾晋，休止其家，因蒙顾接，及为太原留守，引为行军司铠。

同书同卷《柴绍传附平阳公主传》略云：

公主乃归鄠县，得数百人，起兵以应高祖。遣家僮马三宝说潘仁、李仲文、向善志、丘师利等，各率众数千来会。

《资治通鉴》卷一八四“隋恭帝义宁元年九月”条略云：

左亲卫段纶娶渊女，亦聚徒于蓝田，得万余人。

《大唐创业起居注·中》云：

初，周齐战争之始，周太祖数往同州，侍从达官，随便各给田宅。景皇帝与隋太祖并家于州治。

《文馆词林》卷四五九李百药《洛州都督窦轨碑铭》文云：

占（招）募英勇五万余人，从入京师，翊成大业。

《旧唐书》卷六一《窦威传附轨传》（《新唐书》卷九五《窦威传附轨传》同）云：

义兵起，轨聚众千余人，迎谒于长春宫。高祖见之大悦，降席握手，语及平生。赐良马十匹，使掠地渭南。轨先下永丰仓，收兵得五千人，从平京城。

《新唐书》卷八六《薛举传》略云：

薛举，兰州金城人。殖产巨万，好结纳边豪，为长雄。隋大业末，任金城府校尉。

军益张，号二十万，将窥京师。会高祖入关，遂留攻扶风，秦王击破之。举畏王，遂逾陇走。

瑗请连梁师都，厚赂突厥，合从东向。举从之，约突厥莫贺咄设犯京师。会都水监宇文歆使突厥，歆说止其兵，故举谋塞。

武德元年，丰州总管张长逊击罗睺，举悉兵援之，屯析墌，以游军掠岐、豳。秦王御之，次高墌，度举粮少，利速斗，坚壁老其兵。会王疾，卧屯不出，而举数挑战。行军长史刘文静、殷开山观兵于高墌，恃众不设备，举兵掩其后，遂大败，死者十六，大将慕容罗睺、李安远、刘弘基皆没。王还京师，举拔高墌，仁杲进逼宁州，郝瑗谋曰：“今唐新破，将卒禽俘，人心摇矣，可乘胜直趋长安。”举然之，方行而病，未几死。

附：太宗起兵之年岁

《唐会要》卷一“帝号”类“太宗皇帝”条略云：

隋开皇十八年十二月戊午，生于武功别馆。贞观二十三年五月二十六日，崩于翠微宫含风殿（年五十二）。

《新唐书》卷二《太宗纪》云：

己巳，皇帝崩于含风殿，年五十三（参《唐会要》卷一“帝号”类）。

《旧唐书》卷二《太宗纪·上》云：

隋开皇十八年十二月戊午，生于武功之别馆。

同书卷三《太宗纪·下》云：

己巳，上崩于含风殿，年五十二。

《新唐书》卷二《太宗纪》云：

大业中，突厥围炀帝雁门，炀帝从围中以木系诏书，投汾水而下，募兵赴援，太宗时年十六，往应募。

《旧唐书》卷七二《虞世南传》云：

太宗曰：“吾才弱冠举义兵。”

隋大业十三年（公元六一七年）十一月壬戌恭帝改元义宁，义宁二年（公元六一八年）五月甲子唐改元武德。

五　太宗与建成之关系

《资治通鉴》卷一九一（参《新唐书》卷七九《隐太子传》）略云：

武德七年七月，遣宇文士及逾南山至樊、邓，行可居之地，将徙都之，太子建成、齐王元吉、裴寂皆赞成其策。秦王世民谏，建成与妃嫔因共谮世民曰：“突厥虽屡为边患，得赂即退。秦王外托御寇之名，内欲总兵权，成其篡夺之谋耳。”

《旧唐书》卷六四《隐太子传》略云：

及刘黑闼重反，王珪、魏征谓建成曰：“愿请讨之，且以立功，深自封植，因结山东英俊。”建成从其计。建成、元吉又外结小人，内连嬖幸，高祖所宠张婕妤、尹德妃皆与之淫乱。建成乃私召四方饶勇，并募长安恶少年二千余人，畜为宫甲，分屯左右长林门，号长林兵。及将行（往洛阳），建成、元吉相与谋曰：“秦王今往洛阳，既得土地甲兵，必为后患。留在京师制之，一匹夫耳。”密令数人上封事曰：“秦王左右多是东人，闻往洛阳，非常欣跃，观其情状，自今一去，不作来意。”高祖于是遂停。

同书卷六八：

《尉迟敬德传》：尉迟敬德，朔州善阳人。

《秦叔宝传》：秦叔宝名琼，齐州历城人。

《程知节传》：程知节本名咬金，济州东阿人。

《段志玄传》：段志玄，齐州临淄人。

《张公谨传》：张公谨字弘慎，魏州繁水人。

同书卷六五：

《高士廉传》：高俭字士廉，渤海修人。

同书卷六六：

《房玄龄传》：房乔字玄龄，齐州临淄人。

同书卷六一《陈叔达传》云：

建成、元吉嫉害太宗，阴行谮毁，高祖惑其言，将有贬责，叔达固谏，乃止。至是，太宗劳之曰：“武德时，危难潜构，知公有谠言，今之此拜，有以相答。”叔达谢曰：“此不独为陛下，社稷计耳。”

同书卷六三《封伦传》云：

初，伦数从太宗征讨，特蒙顾遇。以建成、元吉之故，数进忠款，太宗以为至诚，前后赏赐以万计。而伦潜持两端，阴附建成。时高祖将行废立，犹豫未决，谋之于伦，伦固谏而止。然所为秘隐，时人莫知，事具《建成传》。

同书同卷《萧瑀传》云：

太宗又曰：“武德六年以后，太上皇有废立之心而不之定也，我当此日，不为兄弟所容，实有功高不赏之惧。此人不可以厚利诱之，不可以刑戮惧之，真社稷臣也。”因赐瑀诗曰：“疾风知劲草，板荡识诚臣。”

同书卷六八《尉迟敬德传》略云：

隐太子、巢剌王元吉将谋害太宗，密致书以招敬德，仍赠以金银器物一车。敬德辞，寻以启闻，太宗曰：“送来但取，宁须虑也。且知彼阴计，足为良策。”

同书同卷《张公谨传》略云：

张公谨，魏州繁水人也，初为王世充洧州长史。武德元年，与王世充所署洧州刺史崔枢以州城归国。初未知名，李勣骤荐于太宗，乃引入幕府。六月四日，公谨与长孙无忌等九人伏于玄武门以俟变。及斩建成、元吉，其党来攻玄武门，兵锋甚盛。公谨有勇力，独闭门以拒之。以功累授左武候将军，封定远郡公。

巴黎图书馆藏敦煌写本李义府撰《常何碑》略云：

公讳□，字□□，其先居河内温县，乃祖游陈留之境，因徙家焉，今为汴州浚仪人也。倾产周穷，捐生拯难，嘉宾狎至，侠侣争归。既而炎灵将谢，政道云衰，黑山竞结，白波潜骇，爰顾宗姻，深忧沦溺。乡中豪杰五百余人以公诚信早彰，誉望所集，互相纠率，请为盟主。李密拥兵敖庾，枕（？）威河曲，广集英彦，用托爪牙，乃授公上柱国雷泽公。寻而天历有归，圣图斯启，自参墟而凤举，指霸川而龙跃。公智叶陈、张，策逾荀、贾，料安危之势，审兴亡之迹，抗言于密，请归朝化。密竟奉谒丹墀，升荣紫禁，言瞻彼相，实赖于公，既表忠图，爰膺厚秩，授清义府骠骑将军上柱国雷泽公。密奉诏绥抚山东，公又以本官随密，密至函城之境，有背德之心，公既知逆谋，乃流涕极谏，密惮公强正，遂不告而发，军败牛关之侧，命尽熊山之阳。公徇义莫从，献忠斯阻，欲因机以立効，聊枉尺以直寻，言造王充，冀倾瀍洛，为充所觉，奇计弗成，率充内营左右去逆归顺。高祖嘉其变通，尚其英烈，临轩引见，特申优奖，授车骑将军。徐员朗窃据沂、兖，称兵淮、泗，龟蒙积沴，蜂午（？）挺妖，公与史万宝并力攻围，应期便陷。方殄余噍，奉命旋师，令从隐太子讨平河北。又与曹公李勣穷追员朗，贼平，留镇于洧州。七年，奉太宗令追入京，赐金刀子一枚，黄金卅挺，令于北门领健儿长上，仍以数十金刀子委公赐骁勇之夫，移奉藩朝，参闻霸略，承解衣之厚遇，申绕帐之深诚。九年六月四日令揔北门之寄。

《旧唐书》卷六九《薛万彻传》略云：

薛万彻，雍州咸阳人。自敦煌徙焉，隋左御卫大将军世雄子也。世雄，大业末卒于涿郡太守。万彻少与兄万均随父在幽州，俱以武略为罗艺所亲待。寻与艺归附高祖，授万彻车骑将军、武安县公。及太宗平刘黑闼，引万均为右二护军，恩顾甚至。隐太子建成又引万彻置于左右。建成被诛，万彻率宫兵战于玄武门，鼓噪欲入，秦府将士大惧。及枭建成首示之，万彻与数十骑亡于终南山。太宗累遣使谕意，万彻释仗而来，太宗以其忠于所事，不之罪也。

《新唐书》卷七九《隐太子传》云：

又令左虞候率可达志募幽州突厥（当作突骑）兵三百内宫中。

《旧唐书》卷六九《张亮传》略云：

张亮，郑州荥阳人也。素寒贱，以农为业。大业末，李密略地荥、汴，亮仗策从之，署骠骑将军，隶于徐勣。后房玄龄、李勣荐之于太宗，引为秦府车骑将军，委以心膂。会建成、元吉将起难，太宗以洛州形胜之地，一朝有变，将出保之，遣亮之洛阳，统左右王保等千余人，阴引山东豪杰以俟变，多出金帛，恣其所用。元吉告亮欲图不轨，坐是属吏，亮卒无所言，事释，遣还洛阳。及建成死，授怀州总管，封长平郡公。

《资治通鉴考异》“武德九年六月”条云：

统纪云：“秦王惧，不知所为。李靖、李勣数言大王以功高被疑，靖等请申犬马之力。”刘小餗说：“太宗将诛萧墙之恶以主社稷，谋于卫公靖，靖辞。谋于英公徐勣，勣亦辞。帝由是珍此二人。”二说未知谁得其实，然刘说近厚，有益风化，故从之。

《旧唐书》卷七一《魏征传》略云：

及密败，征随密来降，至京师，久不见知，自请安辑山东，乃授秘书丞，驱传至黎阳。时徐世勣尚为李密拥众，征与世勣书。世勣得书，遂定计遣使归国。隐太子闻其名，引直洗马，甚礼之。征见太宗勋业日隆，每劝建成早为之所。

《新唐书》卷九七《魏征传》云：

即位，拜谏议大夫，封钜鹿县男。当是时，河北州县素事隐、巢者不自安，往往曹伏思乱。征白太宗曰：“不示至公，祸不可解。”帝曰：“尔行安喻河北。”道遇太子千牛李志安、齐王护军李思行传送京师，征与其副谋曰：“属有诏，宫府旧人普原之。今复执送志安等，谁不自疑者？吾属虽往，人不信。”即贷而后闻。使还，帝悦。

六　魏征与太宗之关系

《北史》卷五六《魏长贤传》云：

魏长贤，收之族叔也。父彦，博学善属文。思树不朽之业，以《晋书》作者多家，体制繁杂，欲正其纰缪，删其游辞，勒成一家之典。复请为掾，书遂不成。入齐，为著作佐郎。更撰《晋书》，欲成先志。

《元和郡县图志》卷一六“河北道澶州临黄县”条云：

魏长贤墓在县北十五里。贞观七年，追赠定州刺史，即征父也。

同书卷一七“河北道恒州鼓城县”条云：

魏收墓在县北七里。后魏、北齐贵族诸魏，皆此邑人也，所云“钜鹿曲阳人”者是也。

《新唐书》卷七二中《宰相世系表》“魏氏”条云：

馆陶魏氏。长贤，北齐屯留令，征相太宗。

《全唐诗》第七函《高适三君咏并序》云：

开元中，适游于魏郡，郡北有故太师郑公旧馆。

《旧唐书》卷七一《魏征传》略云：

魏征，钜鹿曲城人也。父长贤，北齐屯留令，尝密荐中书侍郎杜正伦及吏部尚书侯君集有宰相之材。征卒后，正伦以罪黜，君集犯逆伏诛，太宗始疑征阿党。征又自录前后谏诤言辞往复，以示史官起居郎褚遂良，太宗知之，愈不悦。先许以衡山公主降其长子叔玉，于是手诏停婚，顾其家渐衰矣。

《全唐诗》第二函魏征《述怀（一作出关）》诗云：

中原初（一作还）逐鹿，投笔事戎轩。纵横计不就，慷慨志犹存。杖策谒天子，驱马出关门。请缨系南粤，凭轼下东藩。郁纡陟高岫，出没望平原。古木鸣寒鸟，空山啼夜猿。既伤千里目，还惊九折魂。岂不惮艰险，深怀国士恩。季布无二诺，侯嬴重一言。人生感意气，功名谁复论。

《旧唐书》卷七〇《杜正伦传》云：

杜正伦，相州洹水人也。隋仁寿中，与兄正玄、正藏俱以秀才擢第。隋代举秀才止十余人，正伦一家有三秀才，甚为当时称美。

《新唐书》卷七二中《宰相世系表》“侯氏”条云：

植字仁干，周骠骑大将军、肥城节公。

《旧唐书》卷六九《侯君集传》（参《周书》卷二九、《北史》卷六六《侯植传》及陆增祥《八琼室金石补正》卷二三并李宗莲《怀珉精舍金石跋尾等侯植墓志》）略云：

侯君集，豳州三水人也。贞观四年，迁兵部尚书。明年（贞观十二年），拜吏部尚书。君集出自行伍，素无学术，及被任遇，方始读书。典选举，定考课，出为将领，入参朝政，并有时誉。十七年，张亮以太子詹事出为洛州都督，君集激怒亮曰：“何为见排？”亮曰：“是公见排，更欲谁冤！”君集曰：“我平一国还，触天子大嗔，何能仰排！”因攘袂曰：“郁郁不可活，公能反乎？当与公反耳。”亮密以闻。承乾在东宫，恐有废立，又知君集怨望，遂与通谋。及承乾事发，君集被收，遂斩于四达之衢，籍没其家。

七　太宗皇位继承问题

《新唐书》卷八〇常山《愍王传》云：

又好突厥言及所服，选貌类胡者，被以羊裘，辫发，五人建一落，张毡舍，造五狼头纛，分戟为阵，系幡旗，设穹庐自居，使诸部敛羊以烹，抽佩刀割肉相啖。承乾身作可汗死，使众号哭嫠面，奔马环临之。忽复起曰：“使我有天下，将数万骑到金城，然后解发，委身思摩，当一设，顾不快邪。”

《通典》卷一九七《边防典》卷一三《突厥·上》略云：

其主初立，近侍重臣者舁之以毡，随日转九回，每一回，臣下皆拜，讫，乃扶令乘马，以帛绞其颈，使才不至绝，然后释而急问之曰：“你能作几年可汗？”其主既神情瞀乱，不能详定多少。臣下等随其所言，以验修短之数。

颉利之败也，其部落或走薛延陀，或走西域，而来降者甚众。酋豪首领至者皆拜将军，布列朝廷，五品以上百余人，殆与朝士相半。

同书卷一八六《边防典》卷二《东夷·下·高句丽传》略云：

二十二年司空房玄龄病亟，遂封表切谏曰：“详观古今为中国患害，无过突厥，遂能坐运神册，不下殿堂，大小可汗，相次束手，分典禁卫，执戟行间。”

《旧唐书》卷一九四上《突厥传·上》云：

其酋首至者皆拜为将军、中郎将等官，布列朝廷，五品以上百余人，因而入居长安者数千家。

同书卷一九四下《突厥传·下》云：

俄而其国分为十部，每部令一人统之，号为十设。每设赐以一箭，故称十箭焉。又分十箭为左右厢，一厢各置五箭。其左厢号五咄六部落，置五大啜，一啜管一箭。其右厢号为五弩失毕，置五大俟斤，一俟斤管一箭，都号为十箭。其后或称一箭为一部落，大箭头为大首领。

同书卷七六《庶人祐传》云：

太宗以子弟成长，虑乖法度，长史、司马，必取正人，王有亏违，皆遣闻奏。

《新唐书》卷一〇五《褚遂良传》云：

乃上表曰：“往者承乾废，岑文本、刘洎奏东宫不可少旷，宜遣濮王居之，臣引义固争……”

《旧唐书》卷七四《崔仁师传》云：

后仁师密奏请立魏王为太子，忤旨，转为鸿胪少卿。

同书卷七六《濮王泰传》略云：

太宗因谓侍臣曰：“承乾言亦是。我若立泰，便是储君之位可经求而得耳。泰立，承乾、晋王皆不存。晋王立，泰共承乾可无恙也。自今太子不道，藩王窥嗣者，两弃之。传之子孙，以为永制。”

同书卷六五《长孙无忌传》（《新唐书》卷一〇五《长孙无忌传》同）云：

太子承乾得罪，太宗欲立晋王，而限以非次，回惑不决。御两仪殿，群官尽出，独留无忌及司空房玄龄、兵部尚书李勣，谓曰：“我三子一弟，所为如此，我心无憀。”因自投于床，抽佩刀欲自刺。无忌等惊惧，争前扶抱，取佩刀以授晋王。无忌等请太宗所欲，报曰：“我欲立晋王。”无忌曰：“谨奉诏。有异议者，臣请斩之。”太宗谓晋王曰：“汝舅许汝，宜拜谢。”因下拜。太宗谓无忌等曰：“公等既符我意，未知物论何如？”无忌曰：“晋王仁孝，天下属心久矣。伏乞召问百僚，必无异辞。若不蹈舞同音，臣负陛下万死。”于是建立遂定，因加授无忌太子太师。寻而太宗又欲立吴王恪，无忌密争之，其事遂辍。

同书卷八〇《褚遂良传》云：

即日召长孙无忌、房玄龄、李勣与遂良等定策，立晋王为皇太子。

同书卷七四《刘洎传》略云：

刘洎，荆州江陵人也。隋末，仕萧铣为黄门侍郎。铣令略地岭表，得五十余城，未还而铣败，遂以所得城归国。洎性疏峻敢言。太宗谓司徒长孙无忌曰：“自朕临御天下，虚心正直，即有魏征朝夕进谏。自征云亡，刘洎、岑文本、马周、褚遂良等继之。”十八年，迁侍中。

太宗征辽，令洎与高士廉、马周留辅皇太子定州监国。太宗谓洎曰：“我今远征，使卿辅翼太子，社稷安危之机，所寄尤重，卿宜深识我意。”洎进曰：“愿陛下无忧，大臣有愆失者，臣谨即行诛。”太宗以其妄发，颇怪之。十九年，太宗辽东还，发定州，在道不康，洎与中书令马周入谒。洎、周出，遂良传问起居，洎泣曰：“圣体患痈，极可忧惧。”遂良诬奏之曰：“洎云：‘国家之事不是虑，正当傅少主行伊、霍故事，大臣有异志者诛之，自然定矣。’”太宗疾愈，诏问其故，洎以实对，又引马周以自明。太宗问周，周对与洎所陈不异，遂良又执证不已，乃赐洎自尽。

《新唐书》卷六一《宰相表》略云：

十三年十一月戊辰，尚书左丞刘洎为黄门侍郎，参知政事。

十八年九月，黄门侍郎褚遂良参与朝政。

《旧唐书》卷六七《李勣传》云：

二十三年，太宗寝疾，谓高宗曰：“汝于李勣无恩，我今将责出之。我死后汝当授以仆射，即荷汝恩，必致其死力。”乃出为迭州都督。高宗即位，其月，召拜洛州刺史，寻加开府仪同三司，令同中书门下，参掌机密。是岁，册拜尚书左仆射。

八　隋唐与高丽之关系

《北史》卷九九《突厥传》略云：

俟斤又西破嚈哒，东走契丹，北并契骨，威服塞外诸国。其地，东自辽海以西，至西海，万里.南自沙漠以北，至北海，五六千里：皆属焉。初，恭帝时，俟斤许进女于周文帝，契未定而周文崩。寻而俟斤又以他女许武帝，未及结纳，齐人亦遣求婚，俟斤贪其币厚，将悔之。至是，武帝诏遣凉州刺史杨荐、武伯王庆等往结之。庆等至，谕以信义，俟斤遂绝齐使而定婚焉。仍请举国东伐，于是诏随公杨忠率众一万与突厥伐齐。忠军度陉岭，俟斤率骑十万来会。明年正月，攻齐主于晋阳，不克，俟斤遂纵兵大掠而还。是岁，俟斤更请东伐。诏杨忠率兵出沃野，晋公护趣洛阳以应之。五年，诏陈公纯、大司徒宇文贵等往逆女。天和二年，乃许纯等以后归。

自俟斤以来，其国富强，有凌轹中夏之志。朝廷既与之和亲，岁给缯絮、锦彩十万段。突厥在京师者，又待以优礼，衣锦食肉，常以千数。齐人惧其寇掠，亦倾府藏以给之。他钵弥复骄傲，乃令其徒属曰：“但使我在南两个儿孝顺，何忧无物邪？”

及齐灭，齐定州刺史、范阳王高绍义自马邑奔之。他钵立绍义为齐帝，召集所部，云为之复仇。

大业三年，帝亲巡云中，溯金河而东，北幸启人所居。先是，高丽私通使启人所，启人不敢隐境外之交，是日，持高丽使见。敕令牛弘宣旨谓曰：“朕明年当往涿郡。尔回日，语高丽主，宜早来朝。”使人甚惧。启人乃扈从入塞至定襄。

《北齐书》卷一二范阳《王绍义传》略云：

绍义至马邑，还保北朔，遂奔突厥。高宝宁在营州，表上尊号，绍义遂即皇帝位。卢昌期据范阳，亦表迎绍义。俄而，周将宇文神举攻灭昌期，回军入突厥。

《隋书》卷三〇《地理志》“辽西郡条”云：

辽西郡（旧置营州，开皇初置总管府，大业初府废）统县一，户七百五十一。

柳城（后魏置营州于和龙城，领建德、冀阳、昌黎、辽东、乐浪、营丘等郡，龙城、大兴、永乐、带方、定荒、石城、广都、阳武、襄平、新昌、平刚、柳城、富平等县。后齐唯留建德、冀阳二郡，永乐、带方、龙城、大兴等县，其余并废。开皇元年唯留建德一郡，龙城一县，其余并废。寻又废郡，改县为龙山，十八年改为柳城。大业初，置辽西郡）。

《旧唐书》卷三九《地理志》“河北道营州上都督府”条云：

隋柳城郡。武德元年，改为营州总管府，领辽、燕二州，领柳城一县。

《太平寰宇记》卷七一“营州”条云：

领县

柳城

东至辽河，南至海，三百四十里。

《隋书》卷三九《阴寿传》略云：

时有高宝宁者，齐氏之疏属也。为人桀黠，有筹算，在齐久镇黄龙。及齐灭，周武帝拜为营州刺史，甚得华夷之心。高祖为丞相，遂连结契丹、靺鞨举兵反。高祖以中原多故，未遑进讨。开皇初，又引突厥攻围北平，至是（开皇三年）令寿率步骑数万，出卢龙塞以讨之。宝宁弃城奔于碛北，黄龙诸县悉平。

同书卷五一《长孙晟传》略云：

大业三年，炀帝幸榆林，欲出塞外，陈兵耀武，经突厥中，指于涿郡。仍恐染干惊惧，先遣晟往谕旨。乃发榆林北境，至于其牙，又东达于蓟，长三千里，广百步，举国就役而开御道。

同书卷六〇《段文振传》略云：

及辽东之役，在道疾笃，上表曰：“如不时定，脱遇秋霖，深为艰阻，兵粮又竭，强敌在前，靺鞨出后，非上策也。”

同书卷八一《高丽传》云：

（隋）食尽师老，转输不继，诸军多败绩，于是班师。

《资治通鉴》卷一九七“唐太宗贞观十八年十一月”条略云：

郑元璹对曰：“辽东道远，粮运艰阻.东夷善守城，攻之不可猝下。”

《隋书》卷四《炀帝纪·下》略云：

八年正月，大军集于涿郡，总一百一十三万三千八百，号二百万，其馈运者倍之。

《三国志·魏志》卷一一《国渊傅》云：

破贼文书，旧以一为十，及渊上首级，如其实数。太祖问其故，渊曰：“夫征讨外寇，多其斩获之数者，欲以大武功，且示民听也。河间在封域之内，（田）银等叛逆，虽克捷有功，渊窃耻之。”太祖大悦，迁魏郡太守。

《梦溪笔谈》卷一一“官政”门云：

凡师行，因粮于敌，最为急务。运粮不但多费，而势难行远。予尝计之，人负米六斗，卒自携五日干粮，人饷一卒，一去可十八日（米六斗，人食日二升。二人食之，十八日尽）.若计复回，只可进九日。二人饷一卒，一去可二十六日（米一石二斗，三人食日六升，八日则一夫所负已尽，给六日粮遣回，后十八日，二人食日四升并粮）.若计复回，止可进十三日（前八日日食六升，后五日并回程，日食四升并粮）。三人饷一卒，一去可三十一日（米一石八斗，前六日半四人食日八升，减一夫，给四日粮，十七日三人食日六升，又减一夫，给九日粮.后十八日，二人食日四升并粮）。计复回，止可进十六日（前六日半日食八升，中七日日食六升，后十一日并回程日食四升并粮）。三人饷一卒，极矣。若兴师十万，辎重三之一，止得驻战之卒七万人，已用三十万人运粮，此外难复加矣（放回运夫须有援卒，缘运行死亡疾病，人数稍减，且以所减之食，准援卒所费）。运粮之法，人负六斗，此以总数率之也。其间队长不负，樵汲减半，所余皆均在众夫，更有死亡疾病者，所负之米，又以均之，则人所负，常不啻六斗矣。故军中不容冗食，一夫冗食，二三人饷之，尚或不足。若以畜乘运之，则负三石，马、骡一石五斗，驴一石，比之人运，虽负多而费寡，然刍牧不时，畜多瘦死，一畜死，则并所负弃之，较之人负，利害相半。

《三国志·魏志》卷一《武帝纪》“建安十一年”条云：

辽西单于蹋顿，数入塞为害。公将征之，凿渠，自呼沲入泒水，名平虏渠。又从泃河口凿入潞河，名泉州渠，以通海。

《三国志·魏志》卷一一《田畴传》略云：

军次无终，时方夏水雨，而滨海洿下，泞滞不通，虏亦遮守蹊要，军不得进。太祖患之，以问畴。畴曰：“此道秋夏每常有水，浅不通车马，深不载舟船，为难久矣。旧北平郡治在平冈，道出卢龙，达于柳城。自建武以来，陷坏断绝，垂二百载，而尚有微径可从。若嘿回军，从卢龙口越白檀之险，出空虚之地，路近而便，掩其不备，蹋顿之首可不战而禽也。”太祖曰：“善。”令畴将其众为乡导，上徐无山，出卢龙，历平冈，登白狼堆，去柳城二百余里，虏乃惊觉。

同书《魏志》卷八《公孙度附渊传》略云：

二年春，遣太尉司马宣王征渊。六月，军至辽东。会霖雨三十余日，辽水暴长，运船至辽口径至城下。

《资治通鉴》卷一九六“唐太宗贞观十五年八月、十六年十一月”条云：

上曰：“高丽本四郡地耳，吾发卒数万攻辽东，彼必倾国救之，别遣舟师出东莱，自海道趋平壤，水陆合势，取之不难。但山东州县凋瘵未复，吾不欲劳之耳。”

亳州刺史裴行庄奏请伐高丽，上曰：“因丧乱而取之，虽得之不贵。且山东凋弊，吾未忍言用兵也。”

《唐大诏令集》卷一三〇《太宗〈讨高丽诏〉》云：

隋室沦亡，其源可睹，良由志略乖于远图，兵士疲于屡战，政令失度，上下离心，德泽不加于匹夫，刻薄弥穷于百姓。当此之时也，高丽之主，仁爱其民，故百姓仰之如父母.炀帝残暴其下，故众庶视之如仇雠。以思乱之军，击安乐之卒，务其功也，不亦难乎！

《资治通鉴》卷一九八“唐太宗贞观十九年九月”条云：

上以辽左早寒，草枯水冻，士马难久留，且粮食将尽，癸未，敕班师。

《新唐书》卷二二〇《东夷传·高丽传》云：

有诏班师，拔辽、盖二州之人以归。兵过城下，城中屏息偃旗，酋长登城再拜，帝嘉其守，赐绢百匹。辽州粟尚十万斛，士取不能尽。帝至渤错水，阻淖，八十里车骑不通。长孙无忌、杨师道等率万人斩樵筑道，联车为梁，帝负薪马上助役。十月，兵毕度，雪甚，诏属燎以待济。始行，士十万，马万匹.逮还，物故裁千余，马死十八。船师七万，物故亦数百。诏集战骸葬柳城，祭以太牢，帝临哭，从臣皆流涕。帝总飞骑入临渝关，皇太子迎道左。初，帝与太子别，御褐袍，曰：“俟见尔乃更。”袍历二时弗易，至穿穴。群臣请更服，帝曰：“士皆敝衣，吾可新服邪？”及是，太子进洁衣，乃御。

《旧唐书》卷一九九上《高丽传》云：

自立为莫离支，犹中国兵部尚书兼中书令职也，自是专国政。

《新唐书》卷九三《李勣传》略云：

诏勣为辽东道行军大总管，率兵二万讨之（高丽）。

《新唐书》卷二二〇《东夷传·高丽传》（参《旧唐书》卷一九九上《东夷传·高丽传》、《唐会要》卷九五“高句丽”条）略云：

盖苏文死，子男生代为莫离支，与弟男建、男产相怨。男生据国内城，遣子献诚入朝求救，盖苏文弟亦请割地降。九月同善破高丽兵，男生率师来会。以李勣为辽东道行军大总管，转燕、赵食廥辽东。明年勣次新城，城人缚戍酋出降，勣进拔城十有六。郭待封以舟师济海趋平壤。三年（是岁改元总章）勣率仁贵拔扶余城，它城三十皆纳款。侍御史贾言忠计事还，帝（高宗）问：“军中云何？”对曰：“必克。先帝（太宗）问罪所以不得志者，虏未有衅也。今男生兄弟阋很，为我乡导，虏之情伪我尽知之，故曰必克。”男建以兵五万袭扶余，勣破之萨贺水上，进拔大行城，契苾何力会勣军于鸭渌，拔辱夷城，悉师围平壤。九月，勣纵兵噪而入，执藏、男建等，收凡五部百七十六城，户六十九万。剖其地为都督府者九，州四十二，县百。后复置安东都护府，擢酋豪有功者，授都督、刺史、令，与华官参治，仁贵为都护，总兵镇之。总章二年，大长钳（钳，《通鉴》卷二〇一“咸亨元年”条作剑）牟岑率众反，立藏外孙安舜为王。诏高侃（等）讨之，舜杀钳牟岑，走新罗。侃徙都护府治辽东州。仪凤二年，授藏辽东都督，封朝鲜郡王，还辽东，以安余民。徙安东都护府于新城。藏以永淳初死，旧城往往入新罗，遗人散奔突厥、靺鞨。

《旧唐书》卷一九九上《东夷传·新罗传》（参《新唐书》卷二二〇《东夷传·新罗传》、《唐会要》卷九五“新罗”条）略云：

太宗将亲伐高丽，诏新罗纂集士马，应接大军。新罗遣五万人入高丽南界，攻水口城，降之。二十一年，善德卒，立其妹真德为王。永徽元年，真德大破百济之众。三年，真德卒，以春秋嗣，立为新罗王。六年，百济与高丽、靺鞨率兵侵其北界，攻陷三十余城，春秋遣使上表求救。显庆五年，命左武卫大将军苏定方为熊津道大总管，统水陆十万。仍令春秋为嵎夷道行军总管，与定方讨平百济，俘其王扶余义慈，献于阙下。龙朔元年，法敏袭王。咸亨五年，纳高丽叛众，略百济地，守之。帝（高宗）怒，以其弟仁问为新罗王，自京师归国，诏刘仁轨（等）发兵穷讨，破其众于七重城。诏李谨行为安东镇抚大使，屯买肖城，三战，虏皆北，法敏遣使入朝谢罪，仁问乃还（自“龙朔元年”至“仁问乃还”一节为新传之文）。自是新罗渐有高丽、百济之地，其界益大，西至于海。

寅恪按：《唐会要》云：“既尽有百济之地及高句丽南境，东西约九百里，南北约一千八百里。”语较明悉。

《唐会要》卷九五“百济”条（参《旧唐书》卷一九九上、《新唐书》卷二二〇《百济传》）略云：

百济者乃扶余之别种，当马韩之故地，大海之北，小海之南，东北至新罗，西至越州，南渡海至倭国，与新罗世为仇雠。贞观十六年，与高丽通和，以绝新罗入朝之道。太宗亲征高丽，百济怀二，数年之间，朝贡遂绝。显庆五年八月十三日，左卫大将军苏定方讨平之，虏其王义慈及太子崇、将校五十八人送于京师。其国分为五部，统郡三十七，城二百，户七十六万。至是，以其地置熊津、马韩、东明、金涟、德安等五都督，各统州县，立其酋长为都督、刺史、县令，命左卫郎将王文度为都统，总兵以镇之。福信与浮屠道琛反，迎故王子扶余丰于倭，立为王。龙朔元年仁轨发新罗兵往救，二年仁愿遣刘仁轨破，丰走，不知所在，诸城皆复。帝（高宗）以扶余隆为熊津都督，俾归国，平新罗故憾，招还遗人。麟德二年，与新罗王会熊津，刑白马以盟。仁愿等还，隆畏众携散，亦归京师（自“福信与浮屠道琛反”至“亦归京师”一节为新传之文）。

《册府元龟》卷九七一《外臣部·朝贡》云：

六月，新罗王金兴光遣使贺献表曰：“伏奉恩敕：江以南宜令新罗安置。臣生居海裔，沐化圣朝，虽丹素为心，而功无可效，以忠正为事，而劳不足赏。陛下降雨露之恩，发日月之诏，锡臣土境，广臣邑居，遂使垦辟有期，农桑得所，臣奉丝纶之旨，荷荣宠之深，粉骨糜身，无繇上答。”

九　蕃将与府兵

《贞观政要》卷二《纳谏》篇略云：

右仆射封德彝等，并欲中男十八以上，简点入军。敕三四出，征执奏，以为不可。德彝重奏：“今见简点者云，次男内大有壮者。”太宗怒，乃出敕：“中男以上，虽未十八，身形壮大，亦取。”征又不从，不肯署敕。征曰：“且比年国家卫士，不堪攻战。岂为其少？但为礼遇失所，遂使人无斗心。”

《资治通鉴》卷一九二“武德九年十二月上遣使点兵”条胡注云：

唐制，民年十六为中男，十八始成丁，二十一为丁，充力役。

《新唐书》卷一一〇《诸夷蕃将传》略云：

史大奈，本西突厥特勒（勤）也。与处罗可汗入隋，事炀帝，从伐辽，后分其部于楼烦。高祖兴太原，大奈提其众隶麾下。桑显和战饮马泉，诸军却，大奈以劲骑数百，背击显和，破之，军遂振。从平长安，赐姓史。从秦王平薛举、王世充、窦建德、刘黑闼。

阿史那社尔，突厥处罗可汗之次子。十四年，以交河道行军总管平高昌，封毕国公。从征辽东，所部奋厉，皆有功。二十一年，以昆丘道行军大总管与契苾何力、郭孝恪、杨弘礼、李海岸等五将军发铁勒十三部及突厥骑十万讨龟兹。

执失思力，突厥酋长也。及讨辽东，诏思力屯金山道，领突厥捍薛延陀。复从江夏王道宗破延陀余众，与平吐谷浑。

契苾何力，铁勒哥论易勿施莫贺可汗之孙。九年，与李大亮、薛万彻、万均讨吐谷浑于赤水川。十四年，为葱山道副大总管，与讨高昌，平之。永徽中，西突厥阿史那贺鲁叛。诏何力为弓月道大总管，率左武卫大将军梁建方，统秦、成、岐、雍及燕然都护回纥兵八万讨之。

黑齿常之，百济西部人。仪凤三年，从李敬玄、刘审礼击吐蕃。调露中，吐蕃使赞婆等入寇，屯良非川。常之引精骑三千夜袭其军，即拜河源道经略大使。凡莅军七年，吐蕃憺畏，不敢盗边。垂拱中，突厥复犯塞，常之率兵追击，至两井。贼夜遁。久之，为燕然道大总管，与李多祚、王九言等击突厥骨咄禄、元珍于黄花堆，破之。

李谨行，靺鞨人，父突地稽，部酋长也。隋末，率其属千余内附，居营州。刘黑闼叛，突地稽身到定州，上书秦王，请节度。以战功封耆国公，徙部居昌平。高开道以突厥兵攻幽州，突地稽邀击，败之。贞观初，赐氏李。

《旧唐书》卷一九八《吐谷浑传》略云：

贞观九年，诏特进李靖为西海道行军大总管，并突厥、契苾之众以击之。

同书同卷《高昌传》略云：

太宗乃命吏部尚书侯君集为交河道大总管，率左屯卫大将军薛万均及突厥、契苾之众，步骑数万众以击之。

同书卷一〇六《李林甫传》云：

国家武德、贞观以来，蕃将如阿史那社尔、契苾何力，忠孝有才略，亦不专委大将之任，多以重臣领使以制之。开元中，张嘉贞、王晙、张说、萧嵩、杜暹皆以节度使入知政事。林甫固位，志欲杜出将入相之源，尝奏曰：“文士为将，怯当矢石，不如用寒族、蕃人，蕃人善战有勇，寒族即无党援。”帝以为然，乃用思顺代林甫领使。自是，高仙芝、哥舒翰皆专任大将。林甫利其不识文字，无入相由。然而禄山竟为乱阶，由专得大将之任故也。

《新唐书》卷五〇《兵志》略云：

唐之初起，得突厥马二千匹，又得隋马三千于赤岸泽，徙之陇右，监牧之制始于此。初，用太仆少卿张万岁领群牧。自贞观至麟德四十年间，马七十万六千。方其时，天下以一缣易一马。万岁掌马久，恩信行于陇右。自万岁失职，马政颇废。永隆中，夏州牧马之死失者十八万四千九百九十。开元初，国马益耗。太常少卿姜晦乃请以空名告身市马于六胡州，率三十匹雠一游击将军。命王毛仲领内外闲厩。毛仲既领闲厩，马稍稍复，始二十四万。至十三年，乃四十三万。其后突厥款塞，玄宗厚抚之。岁许朔方军西受降城为互市，以金帛市马，于河东、朔方、陇右牧之。既杂胡种，马乃益壮。议谓秦、汉以来，唐马最盛。十三载，陇右群牧都使奏，马三十二万五千七百。安禄山以内外闲厩都使兼知楼烦监，阴选胜甲马归范阳，故其兵力倾天下。

《玉海》卷一三八“兵制”门“唐府兵”条引《唐会要》云：

关内置府二百六十一，精兵士二十六万，举关中之众以临四方。又置折冲府二百八十（此是贞观十年事），通计旧府六百三十三。河东道府额亚于关中。河北之地人多壮勇，故不置府，其诸道亦置。

同书同卷同门引《邺侯家传》云：

玄宗时，奚、契丹两蕃强盛，数寇河北诸州，不置府兵番上，以备两蕃。

《二十五史补编》谷霁光著《唐折冲府考校补》，《论〈邺侯家传〉所记文字有误》云：

上引一段事实，多不可通解。如“不置府兵番上，以备两蕃”一句，语意不相属，既谓之不置府兵，何云“番上”，更何云“备蕃”，此其一。两蕃入寇，与不置府兵文义亦自相违，此其二。末又指出兵府总数，不记年代，易于混乱，此其三。综观全传，不应致此。余疑“不”字乃“又”字之误。如将“不置府兵”易为“又置府兵”，则文义连属，于史实亦不背谬。

《新唐书》卷三九《地理志》“河北道幽州大都督府”条云：

有府十四，曰吕平、涿城、德闻、潞城、乐上、清化、洪源、良乡、开福、政和、停骖、柘河、良杜、咸宁。

陆增祥《八琼室金石补正》卷四六本《愿寺僧庆善等造幢题名》（第五面下载“长安三年乞留检校令裴琳记在获鹿本愿寺”条）云：

应天神龙皇帝（中宗）顺天翊圣皇后（韦后）幢主昭武校尉右屯卫前檀州密云府左果毅都尉上柱国孙义元。

《杨盈川集》卷六《后周明威将军梁公神道碑》云：

天授元年九月十六日加威武将军，守左玉钤卫翊善府折冲都尉。

罗振玉《唐折冲府考补》云：

河北道怀州翊善（劳补）。

唐《李经墓志》：“授怀州翊善府别将。”玉按：劳氏据杨炯撰《梁待宾神道碑》补此府，不知何属？据志，知属怀州。

《旧唐书》卷六《则天皇后纪》所云：

七月，徙关内雍、同等七州户数十万以实洛阳。

《唐会要》卷八四“移卢”门云：

贞观元年，朝廷议户殷之处，听徙宽乡。陕州刺史崔善为上表曰：“畿内之地是为户殷，丁壮之民悉入军府。若听移转，便出关外。此则虚近实远，非经通之义。”其事遂止。

《旧唐书》卷一〇三《郭知运传》略云：

郭知运，瓜州常乐人，初为秦州三度府果毅。

同书同卷《张守珪传》略云：

张守珪，陕州河北人也。初以战功授平乐府别将，再转幽州良社府果毅。

《金石萃编》卷九二《郭氏家庙碑》云：

敬之府君（郭子仪父）始自涪州录事参军，转瓜州司仓，雍北府右果毅，加游击将军，申王府典军，金谷府折冲。

碑阴：男。昭武校尉守绛州万泉府折冲都尉上柱国子琇，子仪武举及第，左卫长上，改河南府城皋府别将，又改同州兴德府右果毅，又改汝州鲁阳府折冲。

《旧唐书》卷九三《张仁愿传》云：

时，突厥默啜尽众西击突骑施娑葛，仁愿请乘虚夺取汉（应作漠）南之地，于河北筑三受降城，首尾相应，以绝其南寇之路。仁愿表留年满镇兵以助其功。时，咸阳兵二百余人逃归，仁愿尽擒之。

《唐大诏令集》卷七三“开元二十六年正月敕”条《亲祀东郊德音》略云：

朕每念黎甿，弊于征戍。所以别遣召募，以实边军。锡其厚赏，使令长住。今诸军所召，人数尚足。在于中夏，自能罢兵。自今以后，诸军兵健并宜停遣。其见镇兵，并一切放还。

《新唐书》卷五〇《兵制》所云：

八载，折冲诸府至无兵可交，李林甫遂请停上下鱼书。其后徒有兵额、官吏，而戎器、驮马、锅幕、糗粮并废矣。

十　睿宗玄宗父子间之关系

《新唐书》卷一一六六《元方附象先传》略云：

初，难作，睿宗御承天楼，群臣稍集，帝麾曰：“助朕者留，不者去。”于是有投名自验者。事平，玄宗得所投名，诏象先收按，象先悉焚之。帝大怒，欲并加罪，顿首谢曰：“赴君之难，忠也。故臣违命，安反侧者。”帝悟，善之。

《旧唐书》卷九七《郭元振传》略云：

景云二年，同中书门下三品。无几，转兵部尚书。太平公主潜谋不顺，睿宗登承天门，元振躬率兵侍卫之。玄宗于骊山讲武，坐军容不整，坐于纛下，将斩以徇，刘幽求、张说于马前谏，乃赦之，流于新州。

《新唐书》卷一二二《郭震传》略云：

郭震字元振，以字显。为通泉尉，百姓厌苦。武后知所为，召欲诘，既与语，奇之，索所为文章，上宝剑篇，后览嘉叹（参同文石印本《全唐诗》第一函第三册郭震《古剑》篇）。

《全唐诗》第二十函《李商隐》卷一《风雨》诗云：

凄凉宝剑篇，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁又几千。

十一　科举制度及政治党派

王定保《唐摭言》卷一《述进士·上》篇云：

进士之科甲于贞观。

同书同卷散序“进士条”云：

进士科盛于贞观、永徽之际。

《通典》卷一五《选举典》卷三载“沈既济之言”略云：

初，国家自显庆以来，高宗圣躬多不康，而武太后任事，参决大政，与天子并。太后颇涉文史，好雕虫之艺。永隆中，始以文章选士，及永淳之后太后君临天下二十余年，当时公卿百辟无不以文章达，因循日久，浸以成风。至于开元、天宝之中，太平君子唯门调户选，征文射策，以取禄位，此行己立身之美者也。父教其子，兄教其弟，无所易业，大者登台阁，小者仕郡县，资身奉家，各得其足。五尺童子，耻不言文墨焉。其以进士为士林华选，四方观听，希其风采，每岁得第之人，不浃辰而周闻天下。故忠贤隽彦韫才毓行者，咸出于是，而桀奸无良者或有焉。故是非相陵，毁称相腾，或扇结钩党，私为盟歃，以取科第，而声名动天下，或钩摭隐匿，嘲为篇咏，以列于道路，迭为谈訾，无所不至焉。

《旧唐书》卷一一九《常衮传》云：

尤排摈非辞赋登科者。

同书同卷《崔佑甫传》云：

常衮当国，非以辞赋登科者，莫得进用。

同书卷四三《职官志》“翰林院”条略云：

玄宗即位，张说、张九龄等召入禁中，谓之翰林待诏。四方进奏、中外表疏批答，或诏从中出。宸翰所挥，亦资其检讨，谓之视草，故尝简当代士人，以备顾问。至德以后，天下用兵，军国多务，深谋密诏，皆从中出。尤择名士，翰林学士得充选者，文士为荣。亦如中书舍人例置学士六人，内择年深德重者一人为承旨，所以独承密命故也。德宗好文，尤难其选。贞元以后为学士承旨者，多至宰相焉。

《元氏长庆集》卷五一《翰林承旨学士记》略云：

宪宗章武孝皇帝以永贞元年即大位，始命郑公（郑絪）为承旨学士，位在诸学士上。十七年间由郑至杜（杜元颖）十一人，而九参大政。

《白氏长庆集》卷五九《李留守相公（李绛）见过，池上泛舟举酒，话及翰林旧事，因成四韵以献》之诗（参考《容斋续笔》卷二“元和六学士”条）云：

同时六学士，五相一渔翁。

《唐语林》卷三“识鉴”类（参考《南部新书》丁卷）云：

陈夷行、郑覃请经术孤立者进用，珏与嗣复论地胄词采者居先，每延英议政多异同，卒无成效，但寄之颊舌而已。

《白氏文集》卷六一《唐故虢州刺史赠礼部尚书崔公墓志铭并序》略云：

公讳玄亮，字晦叔。汉初始分为清河、博陵二祖，故其后称博陵人。公济源有田，洛下有宅，劝诲子弟，招邀宾朋，以山水琴酒自娱，有终焉之志。无何，又除虢州刺史。大和七年七月十一日，遇疾薨于虢州廨舍。公之将终也，遗诫诸子，其书大略云：“自天宝已还，山东士人，皆改葬两京，利于便近。唯吾一族，至今不迁。我殁，宜归全于滏阳先茔，正首丘之义也。”夫人范阳卢氏先公而殁，以九年四月二十八日用大葬之礼，归窆于磁州昭义县磁邑乡北原，迁卢夫人而合袝焉。遵理命也。铭曰：

滏水之阳，鼓山之下。吉日吉土，载封载树。乌乎！博陵崔君之墓。

《国史补·中》所载《李德裕祖宗事迹》云：

李载者，燕代豪杰。常臂鹰携妓以猎，旁若无人。方伯为之前席，终不肯任（寅恪按：“任”疑当作“仕”）。载生栖筠，为御史大夫，磊落可观，然其器不及父。栖筠生吉甫，任相国八年，柔而多智。公惭卿，卿惭长，近之矣。吉甫生德裕，为相十年，正拜太尉，清直无党。

《新唐书》卷一四六《李栖筠传》略云：

李栖筠世为赵人，始居汲共城山下。华固请举进士，俄擢高第，引拜栖筠为大夫。比比欲召相，惮载辄止。栖筠见帝猗违不断，亦内忧愤卒，年五十八。

李德裕自撰其妾《徐氏墓志（洛阳出土）》云：

余自宦达，常忧不永，树槚旧国，为终焉之计。

《旧唐书》卷一八上《武宗纪》“会昌四年十二月”条云：

德裕曰：“臣无名第，不合言进士之非。然臣祖（指李栖筠）天宝末（寅恪按：徐松《登科记考》卷七李栖筠为天宝七载进士。又权德舆言其父皋与栖筠‘天宝中修词射策马同门生’，故‘天宝末’疑当作‘天宝中’）以仕进无他伎（寅恪按：伎《新唐书》卷四四《选举志》上作‘岐’。‘岐’‘歧’通用字），勉强随计，一举登第。自后不于私家置《文选》，盖恶其祖尚浮华，不根艺实。”

《唐摭言》卷三“慈恩寺题名游赏赋咏杂记”条略云：

进士题名，自神龙之后。过关宴后，皆集会于慈恩塔下题名。会昌三年，赞皇公（李德裕）为上相，其年十二月中书覆奏：“奉宣旨，不欲令及第进士呼有司为座主，趋附其门，兼题名局席等条，疏进来者。伏以国家设文学之科，求贞正之士，所宜行敦风俗，义本君亲，然后申于朝廷，必为国器。岂可怀赏拔之私惠，忘教化之根源，自谓门生，逐成胶固，所以时浸薄，臣节何施，树党背公，靡不由此。臣等商量今日以后，进士及第，任一度参见有司，向后不得聚集参谒，及于有司宅置宴。其曲江大会，朝官及题名局席并望勒停。”奉敕：“宜依！”于是向之题名各尽削去。盖赞皇公不由科第，故设法以排之。洎公失意，悉复旧态。

玉泉子云：

李相德裕抑退浮薄，奖拔孤寒。于时朝贵朋党，德裕破之，由是结怨，而绝于附会，门无宾客。

《旧唐书》卷一八下《宣宗纪》“大中三年九月贬李德裕为崖州司户参军制”条云：

诬贞良造朋党之名。

《通鉴》卷二三八“元和七年春正月辛未”条（《新唐书》卷一六二《许孟容传附季同传》同）载《京兆少尹元义方为鄜坊观察使事》略云：

义方入谢，因言“李绛私其同年许季同，除京兆少尹，出臣鄜坊”。明日，上（宪宗）以诘绛曰：“人于同年固有情乎？”对曰：“同年乃九州四海之人，偶同科第，或登科然后相识，情于何有？”

《旧唐书》卷一七七《韦保衡传》（《新唐书》卷一八四《路岩传附韦保衡传》同）云：

保衡恃恩权，素所不悦者，必加排斥。王铎贡举之师，萧遘同门生，以素薄其为人，皆摈斥之。

《白氏长庆集》卷一六《重题（草堂东壁）》七律四首之四云：

宦途自此心长别，世事从今口不言。岂止形骸同土木，兼将寿夭任乾坤。胸中壮气犹须遣，身外浮荣何足论。还有一条遗恨事，高家门馆未酬恩。

《独异志·下》（参《唐语林》卷四“贤媛”类、《南部新书》卷己）云：

崔群为相，清名甚重，元和中，自中书舍人知贡举。既罢，夫人李氏尝劝其树庄田，以为子孙之计，笑答曰：“余有三十所美庄良田，遍在天下，夫人何忧？”夫人曰：“不闻君有此业。”群曰：“吾前年放春榜三十人，岂非美田耶？”夫人曰：“若然者，君非陆（贽）相门生乎？然往年君掌文柄，使人约其子简礼，不令就春闱之试，如以为良田，则陆氏一庄荒矣！”群惭而退，累日不食。

《旧唐书》卷一七六《杨嗣复传》（《新唐书》卷一七四《杨嗣复传》不载同门结党之由，不及旧传之得其实，又《旧唐书》卷一七六《李宗闵传》可与参证）云：

嗣复与牛僧孺、李宗闵皆权德舆贡举门生，情谊相得，取舍进退多与之同。

《旧唐书》卷一七七《杨收传》云：

杨收自言隋越公素之后。

论曰：门非世胄，位以艺升。

《新唐书》卷四四《选举志·上》云：

其外，又有武举，盖其起于武后之时。长安二年，始置武举。其制，有长垛、马射、步射、平射、筒射，又有马枪、翘关、负重、身材之选。翘关，长丈七尺，径三寸半，凡十举后，手持关距，出处无过一尺，负重者，负米五斛，行二十步，皆为中第，亦以乡饮酒礼送兵部。

十二　李武韦杨集团

《新唐书》卷一九九《儒学中柳冲传附柳芳论氏族》略云：

过江则为侨姓，王、谢、袁、萧为大，东南则为吴姓，朱、张、顾、陆为大，山东则为郡姓，王、崔、卢、李、郑为大。关中亦号郡姓，韦、裴、柳、薛、杨、杜首之。代北则为虏姓，元、长孙、宇文、于、陆、源、窦首之。山东之人质，故尚婚娅。江左之人文，故尚人物。关中之人雄，故尚冠冕。代北之人武，故尚贵戚。及其弊，则尚婚娅者，先外族，后本宗。尚人物者，进庶孽，退嫡长。尚冠冕者，略伉俪，慕荣华。尚贵戚者，徇势利，亡礼教。

《唐会要》卷三六“氏族”门“显庆四年九月五日诏改（氏族志为姓录）”条云：

初，贞观氏族志称为详练，至是，许敬宗以其书不叙明皇后武氏本望，李义府又耻其家无名，乃奏改之。

《新唐书》卷九五《高俭传》略云：

又诏后魏陇西李宝，太原王琼，荥阳郑温，范阳卢子迁（今本《唐会要》卷八三“嫁娶”门作卢子选，据《魏书》卷四三、《北史》卷三十《卢玄传》，玄子度世字子迁，然则今本会要选字误也。《通鉴》卷二〇〇“唐高宗显庆四年十月”条亦作卢子迁）、卢泽（《唐会要》卷八三“嫁娶“门”显庆四年十月”条均作卢浑）、卢辅，清河崔宗伯、崔元孙，前燕博陵崔懿，晋赵郡李楷，凡七姓十家，不得自为婚，纳币悉为归装，夫氏禁受陪门财。先是，后魏太和中，定四海望族，以宝等为冠。其后矜尚门地，故《氏族志》一切降之。王妃、主婿皆取当世勋贵名臣家，未尝尚山东旧族。后房玄龄、魏征、李勣复与婚，故望不减。然每姓第其房望，虽一姓中，高下悬隔。李义府为子求婚不得，始奏禁焉。其后天下衰宗落谱，昭穆所不齿者，皆称“禁婚家”，益自贵，凡男女皆潜相聘娶，天子不能禁，世以为敝云。

《旧唐书》卷七八《张行成传》云：

太宗尝言及山东、关中人，意有同异。行成正侍宴，跪而奏曰：“臣闻天子以四海为家，不当以东西为限.若如是，则示人以隘陿。”太宗善其言。

《新唐书》卷八〇《太宗诸子传》云：

曹王明母本巢王（即元吉）妃，帝宠之，欲立为后，魏征谏曰：“陛下不可以辰嬴自累。”乃止。

《册府元龟》卷八六六《总录部·贵盛》略云：

杨恭仁为雒州都督，从侄女为巢剌王妃。

《新唐书》卷八〇《郁林王恪传》云：

其母隋炀帝女，地亲望高，中外所向。帝（太宗）初以晋王（高宗）为太子，又欲立恪，长孙无忌固争，帝曰：“公岂以非己甥邪？且儿英果类我，若保护舅氏，未可知。”无忌曰：“晋王仁厚，守文之良主，且举棋不定则败，况储位乎？”帝乃止，故无忌常恶之。永徽中，房遗爱谋反，因遂诛恪，以绝天下望。

《唐会要》卷六“公主”门略云：

高宗女镇国太平降薛绍，后降武攸暨。中宗女新都降武延晖。

定安降王同皎，后降韦濯鐬，三降崔铣。长宁降杨慎交，后降苏彦伯。永寿降韦鐬。永泰降武延基。安乐降武崇训，后降武延秀。成安降韦捷。

《旧唐书》卷五八《武士彟传》论云：

武士彟首参起义，例封功臣，无戡难之劳，有因人之迹，载窥他传，过为褒词。虑当武后之朝，佞出敬宗之笔，凡涉虚美，削而不书。

《太平广记》卷一三七“征应”类“武士彟”条云：

唐武士彟，太原文水县人。微时，与邑人许文宝以鬻材为事，常聚材木数万茎，一日一化为丛林，森茂，因致大富。士彟与文宝读书林下，自称为厚材，文宝自称枯木，私言必当大贵。及高祖起义兵，以铠胄从入关，故乡人云：士彟以鬻材之故，果逢构夏之秋。及士彟贵达，文宝依之，位终刺史（出《太原事迹》）。

《新唐书》卷二〇六《外戚传·武士彟传》（参《旧唐书》卷五八《武士彟传》及同书卷一八三《外戚传·武承嗣传》）略云：

武士彟字信，世殖赀，喜交结。高祖尝领屯汾、晋，休其家，因被顾接。后留守太原，引为行军司铠参军。兵起，士彟不与谋也。以大将军府铠曹参军从平京师。自言尝梦帝骑而上天，帝笑曰：“尔故王威党也，以能罢系刘弘基等，其意可录，且尝礼我，故酬汝以官。今胡迂妄媚我邪？”

始，士彟娶相里氏，生子元庆、元爽。又娶杨氏，生三女，元女妻贺兰氏，早寡。季女妻郭氏，不显。士彟卒后，诸子事杨不尽礼，衔之。后立，封杨代国夫人，进为荣国，后姊韩国夫人。韩国有女在宫中，帝（高宗）尤爱幸。后欲并杀之，即导帝幸其母所，惟良等上食，后置堇焉，贺兰食之，暴死。后归罪惟良等，诛之，讽有司改姓“蝮氏”。绝属籍。元爽缘坐死，家属投岭外。后取贺兰敏之为士彟后，赐氏武，袭封。敏之韶秀自喜，烝于荣国，挟所爱，佻横多过失。荣国卒，后出珍币，建佛庐徼福，敏之干匿自用。司卫少卿杨思俭女选为太子妃，告婚期矣，敏之闻其美，强私焉。杨丧未毕，褫衰粗，奏音乐。太平公主往来外家，宫人从者，敏之悉逼乱之。后叠数怒，至此暴其恶，流雷州，表复故姓，道中自经死。乃还元爽之子承嗣，奉士彟后，宗属悉原。

《新唐书》卷一〇〇《杨执柔传》略云：

武后母，即恭仁叔父达之女。及临朝，武承嗣、攸宁相继用事。后曰：“要欲我家及外氏常一人为宰相。”乃以执柔同中书门下三品。又以武后外家尊宠，凡尚主者三人，女为王妃五人。

《册府元龟》卷八五三《总录部·姻好》云：

武士彟，武德中简较右厢宿卫，既丧妻，高祖谓士彟曰：“朕自为卿更择嘉偶。”随曰：“有纳言杨达英才冠绝，奕叶亲贤，今有女，志行贤明，可以辅德。”遂令桂杨公主与杨家作婚，主降敕结亲，庶事官给。

《旧唐书》卷五一《后妃·上·高宗废皇后王氏传》略云：

高宗废后王氏，并州祁人也。父仁祐，贞观中罗山令，同安长公主即后之从祖母也。公主以后有美色，言于太宗，遂纳为晋王妃。永徽初，立为皇后。母柳氏求巫祝厌胜，事发，帝大怒，断柳氏不许入宫中，后舅中书令柳奭罢知政事，并将废后，长孙无忌、褚遂良等固谏，乃止。俄又纳李义府之策，永徽六年十月，废后及萧良娣皆为庶人。武后令人杖庶人及萧氏各一百，截去手足，投于酒瓮中，数日而卒。后则天频见王、萧二庶人披发沥血，如死时状，武后恶之，祷以巫祝，又移居蓬莱宫，复见，故多在东都。

《新唐书》卷八一《燕王忠传》略云：

帝（高宗）始为太子而忠生。永徽初，拜雍州牧。王皇后无子，后舅柳奭说后，以忠母微，立之必亲己，后然之，请于帝.又奭与褚遂良、韩瑗、长孙无忌、于志宁等继请，遂立为皇太子。后废，武后子弘甫三岁，许敬宗希后旨，建言：“国有正嫡，太子宜同汉刘强故事。”帝召敬宗曰：“立嫡若何？”对曰：“东宫所出微，今知有正嫡，不自安.窃位而不自安，非社稷计。”于是，降封梁王，废为庶人，囚黔州承乾故宅。麟德初，宦者王伏胜得罪于武后，敬宗乃诬忠及上官仪与伏胜谋反，赐死。

《册府元龟》卷三二七《宰辅部·谏诤》（参《旧唐书》卷八〇、《新唐书》卷一〇五《褚遂良传》）略云：

六年，高宗将废王皇后，帝退朝后，于别殿召太尉长孙无忌、司空李勣、左仆射于志宁及遂良，勣称疾不至。无忌等将入，遂良曰：“今者多议中宫事，遂良欲谏何如？”无忌曰：“公但极言，无忌请继焉。”及入，高宗难发于言，再三顾谓无忌曰：“莫大之罪无过绝嗣，皇后无子，今当废，立武士彟女如何？”遂良进曰：“皇后是先帝为陛下所娶，伏奉先帝，无僭妇德。先帝不豫，亲执陛下手，以语臣曰：‘我好儿好新妇今以付卿。’陛下亲承德音，言犹在耳，皇后自此未闻有僭失，恐不可废。”帝不悦而罢。翌日，又言之，遂良曰：“陛下必欲易皇后，伏请妙择天下令族，何必要在武氏？且武昭仪经事先帝，众所共知，陛下岂可蔽天下耳目，伏愿再三思审。”帝大怒，命引出之。昭仪在帘中大言曰：“何不扑杀之。”

《旧唐书》卷八〇《韩瑗传》略云：

韩瑗，雍州三原人也。四年，与来济皆同中书门下三品。六年，迁侍中。时高宗欲废王皇后，瑗涕泣谏，帝不纳。尚书左仆射褚遂良以忤旨左授潭州都督，瑗复上疏理之，帝竟不纳。显庆二年，许敬宗、李义府希皇后之旨，诬奏瑗与褚遂良潜谋不轨，左授瑗振州刺史，四年，卒官。

同书同卷《来济传》略云：

来济，扬州江都人。永徽二年，拜中书侍郎。四年，同中书门下三品。六年，迁中书令、检校吏部尚书。时高宗欲立昭仪武氏为宸妃，济密表谏。武皇后既立，济等惧不自安，后乃抗表称济忠公，请加赏慰，而心实恶之。二年，许敬宗等奏济与褚遂良朋党构扇，左授台州刺史。五年，徙庭州刺史。龙朔二年，突厥入宠，济总兵拒之，谓其众曰：“吾尝挂刑网，蒙赦性命，当以身塞责。”遂不释甲胄赴贼，没于阵。

同书同卷《上官仪传》略云：

上官仪，本陕州陕人也。父弘，隋江都宫副监，因家于江都。龙朔二年，为西台侍郎、同东西台三品。麟德元年，宦者王伏胜与梁王忠抵罪，许敬宗乃构仪与忠通谋，遂下狱而死。

《册府元龟》卷三三六《宰辅部·依违》云：

唐李勣为太尉，高宗欲废王皇后，立武昭仪，韩瑗、来济谏，皆不纳。勣密奏曰：“此是陛下家事，何须问外人。”意乃定。

《旧唐书》卷七七《崔义玄传》略云：

崔义玄，贝州武城人也。高宗之立皇后武氏，义玄协赞其谋。

同书卷八二《许敬宗传》略云：

许敬宗，杭州新城人，隋礼部侍郎善心子也。高宗将废皇后王氏而立武昭仪，敬宗特赞成其计。

同书同卷《李义府传》略云：

李义府，瀛州饶阳人也。其祖为梓州射洪县丞，因家于永泰。高宗将立武昭仪为皇后，义府尝密申协赞。

同书卷六《则天皇后纪》云：

则天皇后武氏讳曌，并州文水人也。父士彟，隋大业末为鹰扬府队正。高祖行军于汾、晋，每休止其家。义旗初起，从平京城。贞观中，累迁工部尚书、荆州都督，封应国公。初，则天年十四，时太宗闻其美容止，召入宫，立为才人。及太宗崩，遂为尼，居感业寺。大帝于寺见之，复召入宫，拜昭仪。时皇后王氏、良娣萧氏频与武昭仪争宠，互谗毁之，帝皆不纳，进号宸妃。永徽六年，废王皇后而立武宸妃为皇后。高宗称天皇，武后亦称天后。后素多智计，兼涉文史。帝自显庆以后，多苦风疾，百司表奏皆委天后详决，自此内辅国政数十年，威势与帝无异，当时称为二圣。

《资治通鉴》卷二〇〇“唐高宗永徽六年冬十月乙卯”条云：

百官上表请立中宫，乃下诏曰：“武氏门著勋庸，地华缨黻，往以才行选入后庭。朕昔在储贰，特荷先慈，常得侍从，弗离朝夕，宫壶之内，恒自饬躬，嫔嫱之间，未曾迕目，圣情鉴悉，每垂赏叹，遂以武氏赐朕，事同政君，可立为皇后。”

《李义山文集》卷四《纪宜都内人事》云：

武后篡既久，颇放纵，耽内习，不敬宗庙，四方日有叛逆，防豫不暇。宜都内人以唾壶进，思有以谏。后坐帷下，倚檀机，与语。问四方事，宜都内人曰：“大家知古女卑于男耶？”后曰：“知。”内人曰：“古有女娲，亦不正是天子，佐伏羲理九州耳。后世孃姥有越出房阁断天下事者，皆不得其正，多是辅昏主，不然，抱小儿。独大家革天姓，改去钗钏，袭服冠冕，符瑞日至，大臣不敢动，真天子也（中略）。大家始今日能屏去男妾，独立天下，则阳之刚亢明烈可有矣。如是过万万世，男子益削，女子益专，妾之愿在此。”后虽不能尽用，然即日下令诛作明堂者（寅恪按：此指薛怀义）。

《旧唐书》卷七八《张行成传附易之传》云：

天后令选美少年为左右奉宸供奉。右补阙朱敬则谏曰：“臣闻志不可满，乐不可极。嗜欲之情，愚智皆同，贤者能节之不使过度，则前圣格言也。陛下内宠，已有薛怀义、张易之、昌宗，固应足矣。近闻尚舍奉御柳模自言子良宾洁白美须眉，左监门卫长史侯祥云阳道壮伟，过于薛怀义，专欲自进，堪奉宸内供奉。无礼无仪，溢于朝听。臣愚职在谏诤，不敢不奏。”则天劳之曰：“非卿直言，朕不知此。”赐彩百段。

《旧唐书》卷六《则天皇后纪》云：

圣历二年七月，上以春秋高，虑皇太子、相王与梁王武三思、定王武攸宁等不协，令立誓文于明堂。

《大唐新语》卷一《匡赞》篇略云：

顼曰：“水土各一盆，有竞乎？”则天曰：“无。”顼曰：“和之为泥，有竞乎？”则天曰：“无。”顼曰：“分泥为佛，为天尊，有竞乎？”则天曰：“有。”顼曰：“臣亦以为有。窃以皇族、外戚各有区分，岂不两安全耶？今陛下贵贱是非于其间，则居必竞之地。今皇太子万福，而三思等久已封建，陛下何以和之？臣知两不安矣。”顼与张昌宗同供奉控鹤府，昌宗以贵宠，惧不全，计于顼。顼曰：“天下思唐德久矣，主上春秋高，武氏诸王殊非所属意，公何不从容请复相王、庐陵，以慰生人之望？”昌宗乃乘间屡言之。几一岁，则天意乃易，既知顼之谋，乃召顼问。顼对曰：“庐陵、相王皆陛下子，高宗初顾托于陛下，当有所注意。”乃迎中宗。其兴复唐室，顼有力焉。睿宗登极，下诏曰：“曩时王命中圮，人谋未辑，首陈反正之议，克创祈天之业，永怀忠烈，宁忘厥勋，可赠御史大夫。”

《新唐书》卷一一五《狄仁杰传》（参《旧唐书》卷八九《狄仁杰传》、《新唐书》卷一二〇《张柬之传》）略云：

张易之尝从容问自安计，仁杰曰：“惟劝迎庐陵王可以免祸。”会后欲以武三思为太子，以问宰相，众莫敢对。仁杰曰：“臣观天人，未厌唐德。今欲继统，非庐陵王莫可。”后怒，罢议。久之，召谓曰：“朕数梦双陆不胜，何也？”于是，仁杰与王方庆俱在，二人同辞对曰：“双陆不胜，无子也。天其意者以儆陛下乎？且太子，天下本，本一摇，天下危矣。文皇帝身蹈锋镝，勤劳而有天下，传之子孙。先帝寝疾，诏陛下监国。陛下掩神器而取之，十有余年，又欲以三思为后。且姑侄与母子孰亲？陛下立庐陵王，则千秋万岁后常享宗庙，三思立，庙不袝姑。”后感悟，即日遣徐彦伯迎庐陵王于房州。王至，后匿王帐中，召见仁杰，语庐陵事。仁杰敷请切至，涕下不能止。后乃使王出曰：“还尔太子。”仁杰降拜顿首曰：“太子归，未有知者，人言纷纷，何所信？”后然之，更令太子舍龙门，具礼迎还，中外大悦。初，吉顼、李昭德数请还太子，而后意不回，唯仁杰每以母子天性为言，后虽忮忍，不能无感，故卒复唐嗣。仁杰所荐进，若张柬之、桓彦范、敬晖、姚崇等，皆为中兴名臣。

《旧唐书》卷九一《桓彦范传》（《新唐书》卷一二〇《桓彦范传》同，并参《旧唐书》卷一八七上、《新唐书》卷一九一《忠义传·王同皎传》）略云：

柬之遽引彦范及晖并为左右羽林将军，委以禁兵，共图其事。时皇太子每于北门起居，彦范与晖因得谒见，密陈其计，太子从之。神龙元年正月，彦范与敬晖及左羽林将军李湛、李多祚、右羽林将军杨元琰、左威卫将军薛思行等，率左右羽林兵及千骑五百余人，讨易之、昌宗于宫中，令李湛、李多祚就东宫迎皇太子。兵至玄武门，彦范等奉太子斩关而入。时则天在迎仙宫之集仙殿，斩易之、昌宗于廊下。明日，太子即位。

《旧唐书》卷一〇九《李多祚传》（《新唐书》卷一一〇《李多祚传》同）略云：

李多祚，代为靺鞨酋长。少以军功历位右羽林军大将军，前后掌禁兵，北门宿卫二十余年。神龙初，张柬之将诛张易之兄弟，引多祚将筹其事，谓曰：“将军在北门几年？”曰：“三十年矣。”柬之曰：“将军位极武臣，岂非大帝之恩乎？”曰：“然。”又曰：“既感大帝殊泽，能有报乎？大帝之子见在东宫，逆竖张易之兄弟擅权，朝夕危逼。诚能报恩，正属今日。”多祚曰：“苟缘王室，唯相公所使。”遂与柬之等定谋诛易之兄弟。

《旧唐书》卷一八六上《酷吏传·吉顼传》略云：

初，中宗未立为皇太子时，易之、昌宗尝密问顼自安之策，顼云：“公兄弟承恩既深，非有大功于天下，则不全矣。今天下士庶咸思李家，庐陵既在房州，相王又在幽闭，主上春秋既高，须有付托。武氏诸王，殊非属意。明公若能从容请建立庐陵及相王，以副生人之望，岂止转祸为福，必长享茅土之重矣。”易之然其言，遂承间奏请。则天知顼首谋，召而问之。顼曰：“庐陵王及相王，皆陛下之子，先帝顾托于陛下，当有主意，唯陛下裁之。”则天意乃定。顼既得罪，时无知者。睿宗即位，左右发明其事，乃下制赠左御史台大夫。

《资治通鉴》卷二一六“玄宗天宝九载十月”条（参《新唐书》卷一〇四《张行成传附易之传》）云：

杨钊，张易之之甥也，奏乞昭雪易之兄弟。庚辰，制引易之兄弟迎中宗于房陵之功，复其官爵，仍赐一子官。钊以图谶有金刀，请更名，上赐名国忠。

同书卷二〇八“唐中宗神龙元年五月以侍中敬晖为平阳王”条考异云：

统纪曰：“太后善自粉饰，虽子孙在侧，不觉其衰老。及在上阳宫，不复栉沫，形容羸悴。上入见，大惊。太后泣曰：‘我自房陵迎汝来，固以天下授汝矣，而五贼贪功，惊我至此。’上悲泣不自胜，伏地拜谢死罪。由是三思等得入其谋。”按，中宗顽鄙不仁，太后虽毁容涕泣，未必能感动移其志，其所以疏忌五王，自用韦后、三思之言耳，今不取。

《李相国论事集》卷六“上言须惜官”条（参《新唐书》卷一五二《李绛传》）云：

天后朝命官猥多，当时有车载斗量之语，及开元中，致朝廷赫赫有名望事绩者，多是天后所进之人。

《旧唐书》卷一三九《陆贽传》（参《六宣公奏议》）略云：

贽论奏曰：“往者则天太后践祚临朝，欲收人心，尤务拔擢，弘委任之意，开汲引之门，进用不疑，求访无倦，非但人得荐士，亦许自举其才。所荐必行，所举辄试，其于选士之道，岂不伤于容易哉！而课责既严，进退皆速，不肖者旋黜，才能者骤升，是以当代谓知人之明，累朝赖多士之用。此乃近于求才贵广，考课贵精之效也。

《新唐书》卷一二四《姚崇传》（参《旧唐书》卷九六《姚崇传》）略云：

张易之私有请于崇，崇不纳，易之语于后，降司仆卿，犹同凤阁鸾台三品，出为灵武道大总管。张柬之等谋诛二张（易之、昌宗），崇适自屯所还，遂参计议，以功封梁县侯。后迁上阳宫，中宗率百官起居，王公更相庆，崇独流涕。柬之等曰：“今岂涕泣时邪？恐公祸由此始。”崇曰：“比与讨逆，不足以语功。然事天后久，违旧主而泣，人臣终节也，由此获罪，甘心焉。”俄为亳州刺史。后五王被害，而崇独免。张说以素憾，讽赵彦昭劾崇。及当国，说惧，潜诣岐王申款。崇它日朝，众趋出，崇曳踵为有疾状。帝（玄宗）召问之，对曰：“臣损足。”曰：“无甚痛乎？”曰：“臣心有忧，痛不在足。”问以故，曰：“岐王陛下爱弟，张说辅臣，而密乘车出入王家，恐为所误，故忧之。”于是出说相州。

《旧唐书》卷五一《后妃传·上·中宗韦庶人传》（《新唐书》卷七六《后妃传·上·韦皇后传》同，并参考《旧唐书》卷一八三、《新唐书》二〇六《外戚传·韦温传）略云：

时侍中敬晖谋去诸武，武三思患之，乃结上官氏以为援，因得幸于后，潜入宫中谋议。于是三思骄横用事，敬晖、王同皎相次夷灭，天下咸归咎于后。帝（中宗）遇毒暴崩，后惧，秘不发丧，定策立温王重茂为皇太子，召诸府兵五万人屯京城，分为左右营，然后发丧。少帝即位，尊后为皇太后，临朝摄政。韦温总知内外兵马，守援宫掖.驸马韦捷、韦濯分掌左右屯营.武延秀及温从子播、族弟璇、外甥高崇共典左右羽林军及飞骑、万骑。播、璇欲先树威严，拜官日先鞭万骑数人，众皆怨，不为之用。临淄王（玄宗）率薛崇简、钟绍京、刘幽求领万骑入自玄武门，至左羽林军，斩将军韦璇、韦播及中郎将高崇于寝帐。遂斩关而入，至太极殿。后惶骇遁入殿前飞骑营，为乱兵所杀。

同书卷八六《节愍太子重俊传》（《新唐书》卷八一《节愍太子重俊传》同）略云：

时武三思得幸中宫，深忌重俊。三思子崇训尚安乐公主，常教公主凌忽重俊，以其非韦氏所生，常呼之为奴。或劝公主请废重俊为王，自立为皇太女，重俊不胜忿恨。三年七月，率左羽林大将军李多祚等矫制发左右羽林兵及千骑三百余人，杀三思及崇训于其第。又令左金吾大将军成王千里分兵守宫城诸门，自率兵趋肃章门，斩关而入，求韦庶人及安乐公主所在。韦庶人及安乐公主遽拥帝（中宗）驰赴玄武门楼，召左羽林将军刘仁景等，令率留军飞骑及百余人于楼下列守。俄而多祚等兵至，欲突玄武门楼，宿卫者拒之，不得进。帝据槛呼多祚等所将千骑，谓曰：“汝等并是我爪牙，何故作逆？若能归顺，斩多祚等，与汝富贵。”于是千骑王欢喜等倒戈，斩多祚等于楼下，余党遂溃散。

《新唐书》卷八三《诸公主传》略云：

安乐公主，最幼女，后尤爱之，下嫁武崇训。帝（中宗）复位，光艳动天下，侯王柄臣多出其门。请为皇太女，左仆射魏元忠谏不可。主曰：“元忠，山东木强，乌足论国事？‘阿武子’尚为天子，天子女有不可乎？”崇训死。主素与武延秀乱，即嫁之。临淄王（玄宗）诛庶人，主方览镜作眉，闻乱，走至右延明门，兵及，斩其首。

又略云：

太平公主，则天皇后所生，帝（高宗）择薛绍尚之。绍死，更嫁武承嗣，会承嗣小疾，罢婚。后杀武攸暨妻，以配主。韦后、上官昭容用事，自以谋出主下远甚，惮之。玄宗将诛韦氏，主与秘计，遣子崇简从。事定，将立相王，未有以发其端者。主乃入见王曰：“天下事归相王（睿宗），此非儿所坐。”乃掖王下，取乘舆服进睿宗。睿宗即位，主权由此震天下。玄宗以太子监国，使宋王（宪）、岐王（范）总禁兵。主恚权分，乘辇至光范门，召宰相白废太子。时宰相七人，五出主门下。又左羽林大将军常元楷、知羽林军李慈皆私谒主。主内忌太子明，又宰相皆其党，乃有逆谋。太子得其奸，前一日，率高力士叩虔化门，枭元楷、慈于北阙下，执义、至忠至朝堂，斩之。主闻变，亡入南山，三日乃出，赐死于第。

《旧唐书》卷八《玄宗纪·上》（《新唐书》卷五《玄宗纪》及《通鉴》卷二〇九“景云元年六月”条同）略云：

庚子夜，率幽求等数十人自苑南入，总监钟绍京又率丁匠百余以从。分遣万骑往玄武门，杀羽林将军韦播、高嵩，持首而至，众欢叫大集。攻白兽、玄德等门，斩关而进，左万骑自左入，右万骑自右入，合于凌烟阁前。时太极殿前有宿卫梓宫万骑，闻噪声，皆披甲应之。韦庶人惶惑走入飞骑营，为乱兵所害。

同书卷一〇六《王毛仲传》（《新唐书》卷一二一《王毛仲传》同）云：

初太宗贞观中择官户蕃口中少年骁勇者百人，每出游猎，令持弓矢于御马前射生。令骑豹文鞯，着画兽文衫，谓之百骑。至则天时渐加其人，谓之千骑，分隶左右羽林营。孝和谓之万骑，亦置使以领之。玄宗在藩邸时，常接其豪俊者，或赐饮食财帛，以此尽归心焉。毛仲亦悟玄宗之旨，待之甚谨，玄宗益怜其敏慧。及四年六月，中宗遇弑，韦后称制，令韦播、高嵩为羽林将军，令押千骑营（寅恪按：《通鉴》“千”作“万”，是，盖中宗已改千骑为万骑矣，温公之精密有如是者），榜棰以取威。其营长葛福顺、陈玄礼等相与见玄宗诉冤，会玄宗已与刘幽求、麻嗣宗、薛崇简等谋举大计，相顾益欢，令幽求讽之，皆愿决死从命。及二十日夜，玄宗入苑中。乙夜，福顺等至，玄宗曰：“与公等除大逆，安社稷，各取富贵，在于俄顷，何以取信？”福顺等请号而行，斯须斩韦播、韦璇、高嵩等头来，玄宗举火视之。又召钟绍京领总监丁匠刀锯百人至，因斩关而入，后及安乐公主等皆为乱兵所杀。

同书卷一八四《宦官传·高力士传》略云：

内官高延福收为假子，延福出自武三思家，力士遂往来三思第，则天召入禁中。

同书卷一〇六《李林甫传》略云：

武惠妃爱倾后宫，二子寿王、盛王以母爱特见宠异，太子瑛益疏薄，林甫多与中贵人善，乃因中官干惠妃云：“愿保护寿王。”惠妃德之。初，侍中裴光庭妻武三思女，诡谲有材略，与林甫私。中官高力士本出三思家，及光庭卒，武氏衔哀，祈于力士，请林甫代其夫位，力士未敢言。玄宗使中书令萧嵩择相，嵩久之以右丞韩休对，玄宗然之，乃令草诏。力士遽漏于武氏，乃令林甫白休。休既入相，甚德林甫，与嵩不和，乃荐林甫堪为宰相，惠妃阴助之，因拜黄门侍郎。为礼部尚书、同中书门下三品。

《唐会要》卷三“皇后”门（参《通鉴》卷二一三“开元十四年上欲以武惠妃为皇后”条考异）略云：

皇后武氏，恒安王攸止女。攸止卒后，后尚幼，随例入宫。及王皇后废，赐号惠妃，宫中礼秩一同皇后。初，十四年四月，侍御史潘好礼闻上欲以惠妃为皇后，进疏谏曰：“臣闻《礼记》曰：‘父母之仇，不共戴天。’《公羊传》曰：‘子不复父仇，不子也。’陛下岂得欲以武氏为国母，当何以见天下之人乎？不亦取笑于天下乎？又，惠妃再从叔三思、从父延秀等，并干乱朝纲，递窥神器，豺狼同穴，枭獍同林。至如恶木垂阴，志士不息，盗泉飞液，正夫莫饮，良有旨哉。伏愿陛下慎择华族之女，必在礼义之家。且惠妃本是左右执巾栉者也，不当参立之。又见人间盛言，尚书左丞相张说自被停知政事之后，每谄附惠妃，诱荡上心，欲取立后之功，更图入相之计。且太子本非惠妃所生，惠妃复自有子。若惠妃一登宸极，则储位实恐不安。臣职参宪府，感激怀愤，陛下留神省察。”（苏冕驳曰：此表非潘好礼所作。且好礼先天元年为侍御史，开元十二年为温州刺史致仕。表是十四年献，而云“职参宪府”，若题年恐错，即武惠妃先天元年始年十四，王皇后有宠未衰，张说又未为右丞相，竟未知此表是谁献之）

《旧唐书》卷五二《后妃传·下·玄宗元献皇后传》（参次《柳氏旧闻中第一事》）略云：

玄宗元献皇后杨氏，弘农华阴人。曾祖士达，天授中，以则天母族，追封士达为郑王。后景云元年八月，选入太子宫。时太平公主用事，尤忌东宫。宫中左右持两端，而潜附太平者，必阴伺察，事虽纤芥，皆闻于上，太子心不自安。后时方娠，太子密谓张说曰：“用事者不欲吾多息胤，恐祸及此妇人，其如之何？”密令说怀去胎药而入。太子于曲室躬自煮药，醺然似寐，梦神人覆鼎。既寤如梦，如是者三。太子异之，告说。说曰：“天命也，无宜他虑。”既而太平诛，后果生肃宗。开元中，肃宗为忠王，后为妃，又生宁亲公主。张说以旧恩特承宠异，说亦奇忠王仪表，必知运历所钟，故宁亲公主降说子垍，开元十七年后薨。

《新唐书》卷七六《后妃传·上·杨贵妃传》（参《旧唐书》卷五一《后妃传·上·玄宗杨贵妃传》）略云：

玄宗贵妃杨氏，隋梁郡通守汪四世孙。徙籍蒲州，遂为永乐人。始为寿王妃。开元二十四（寅恪按：四应作五，详见拙著《元白诗笺证稿·长恨歌》章）年，武惠妃薨，后廷无当帝意者。或言妃资质天挺，宜充掖廷，遂召内禁中，异之，即为自出妃意者，丐借女官，号“太真”，更为寿王聘韦昭训女，而太真得幸，遂专房宴，宫中号“娘子”，仪体与皇后等。天宝初，进册贵妃。

《白氏长庆集》卷一二《长恨歌传》略云：

玄宗在位岁久，倦于旰食宵衣，政无小大始委于右丞相（李林甫），深居游宴，以声色自娱。先是，元献皇后、武淑妃（即武惠妃）皆有宠，相次即世，宫中虽良家子千数，无可悦目者，上心忽忽不乐。（中略）。诏高力士潜搜外宫，得弘农杨玄琰女于寿邸。

《杨太真外传·上》（参拙著《元白诗笺证稿·长恨歌》章）云：

开元二十二年十一月归于寿邸。二十八年十月玄宗幸温泉宫，使高力士取杨氏女于寿邸，度为女道士，号“太真”，住内太真官。天宝四载七月，册左卫中郎将韦昭训女配寿邸。是月于凤凰园册太真宫女道士杨氏为贵妃。

《新唐书》卷七一下《宰相世系表》“杨氏”条云：

太尉震子奉，八世孙结，二子：珍、继。至顺，徙居河中永乐。

十三　安史之乱

姚汝能《安禄山事迹·上》略云：

安禄山，营州杂种胡也，小名轧荦山，母阿史德氏，为突厥巫，无子，祷轧荦山，神应而生焉。其母以为神，遂命名轧荦山（突厥呼斗战神为轧荦山）。少孤，随母在突厥中，母后嫁胡将军安波注兄延偃。开元初，延偃族落破，胡将军安道买男孝节并波注男思顺文贞俱逃出突厥中，道买次男贞节为岚州别驾收之，禄山年十余岁，贞节与其兄孝节相携而至，遂与禄山及思顺并为兄弟，乃冒姓安氏（郭汾阳《请雪安思顺表》云，本姓康亦不具本末），名禄山焉。解九蕃语，为诸蕃互市牙郎。

巴黎国民图书馆藏敦煌写本伯希和三五五九号背面天宝十载丁籍：

康氏　羯师范　者羯　羯师忿　羯槎

安氏　胡数芬　沙尫

米氏　褐尫

石氏　阿禄山　羯槎

罗氏　阿了黑山　特勤

何氏　莫贺咄

《史通·邑里》篇自注云：

今西域胡人多有姓明及卑者，如加五等爵，或称平原公，或号东平子，为明氏出于平原，卑氏出于东平故也。

寅恪按：唐霍山祈雨碑文，称安禄山为长乐公，盖长乐乃敦煌旧名（见《魏书·地形志》）而以安氏出于敦煌，如刘知几所言，明氏称平原公之例也。

《唐会要》卷六一“御史台中弹劾”条有：

永徽元年十月二十四日，中书令褚遂良抑买中书译语人史诃担宅。

《旧唐书》卷一〇《肃宗纪》云：

是日（天宝十五载七月甲子），御灵武南门，下制曰：乃者羯胡乱常，京阙失守（参同书卷一二〇《郭子仪传·建中二年诏》）。

《旧唐书》卷一〇四《封常清传》略云：

昨者与羯胡接战（参考《颜鲁公集》卷六《康金吾碑》）。

玄奘《西域记》卷一“飒秣建国（即康国）”条云：

兵马强盛，多诸赭羯，赭羯之人，其性勇烈，视死如归。

《新唐书》卷二二一下《西域传·康国传》云：

本月氏人，始居祁连山昭武城，为突厥（寅恪按：突厥应作匈奴，《唐会要》卷九九“康国”条云：“其人土著役属于突厥，先居祁连之北昭武城，为匈奴所破。”宋子京盖涉上文突厥之语致误也）所破，稍南依葱岭，即有其地。枝庶分王：曰安，曰曹，曰石，曰米，曰何，曰火寻，曰戊地，曰史，世谓九姓，皆氏昭武。

《新唐书》卷二二一下《安国传》云：

募勇健者为柘羯。柘羯，犹中国言战士也（寅恪按：上引《西域记》之文有“赭羯之人”一语，然则赭羯乃种族之名，此云“犹中国言战士”，若非宋景文误会，即后来由专名引申为公名耳）。

《新唐书》卷二二一下《石国传》云：

石，或曰柘支，曰柘折，曰赭时。

《安禄山事迹·上》略云：

养同罗及降奚契丹曳落河（原注：蕃人健儿为曳落河），八千余人为假子，又畜单于、护真大马习战斗者数万匹，牛羊五万余头，总三道以节制。潜于诸道，商胡兴贩，每岁输异方珍货计百万数，将为叛逆之资，已八九年矣。

十一载三月禄山引蕃奚步骑二十万直入契丹以报去秋之役。朔方节度副使奉信王阿布思率同罗数万以会之，布思与禄山不协遂拥众归漠北（寅恪按：同书同卷“同罗阿布思等”句下原注云：阿布思，九姓首领也。开元初为默啜所破，请降附。天宝元年朝京师，玄宗甚礼焉。布思美容貌，多才略，代为蕃首，禄山恃宠，布思不为之下，禄山因请为将，共讨契丹，虑其见害，乃率其部以叛。后为回鹘所破，禄山诱其部落降之，自是禄山精兵无敌于天下）。

十四载五月，禄山遣副将何千年请以蕃将三十二人以代汉将，宰相杨国忠、韦见素相谓曰：“流言禄山蓄不臣之心，今又请蕃将以代汉将，其反明矣。”

同书下略云：

鞠仁令范阳城中杀胡者重赏，于是羯胡尽殪，高鼻类胡而滥死者甚众。

《新唐书》卷二二五上《逆臣传·史思明传》云：

史思明宁夷州突厥种，与安禄山共乡里，通六蕃译，亦为互市郎。

《旧唐书》卷二〇〇《史思明传》云：

史思明，宁夷州突厥杂种胡人也。

同书卷一八五下《良吏传·宋庆礼传》（《新唐书》卷一三〇《宋庆礼传》同）略云：

初，营州都督府置在柳城，控带奚、契丹。则天时，都督赵文翙政理乖方，两蕃反叛，攻陷州城，其后移于幽州东二百里渔阳城安置。开元五年，奚、契丹各款塞归附，玄宗欲复营州于旧城，乃诏庆礼等更于柳州筑营州城，俄拜庆礼御史中丞兼检校营州都督，开屯田八十余所，追拔幽州及渔阳、淄青等户，并招辑商胡，为立店肆。

《新唐书》卷二二五上《安禄山传》略云：

凡降蕃夷皆接以恩，禄山通夷语，躬自尉抚，皆释俘囚为战士，故其下乐输死，所战无前。

又云：

广平王东讨，回纥叶护以兵从。通儒等裒兵十万阵长安中，贼皆奚，素畏回纥，既合，惊且嚣。大败，王师入长安。

《旧唐书》卷一二〇《郭子仪传》略云：

七月，肃宗即位，以贼据两京，方谋收复，诏子仪班师。八月，子仪与李光弼率步骑五万至自河北，时朝廷初立，兵众寡弱，虽得牧马，军容缺然，及子仪、光弼全师赴行在，军声遂振，兴复之势，民有望焉。诏以子仪为兵部尚书、同中书门下平章事，依前灵州大都督府长史、朔方军节度使，方事讨除，而军半殪，唯倚朔方军为根本。

《新唐书》卷二一七下《回鹘传·同罗传》略云：

请内属，置龟林都督府，安禄山反，劫其兵用之，号曳落河者也。曳落河，犹言健儿云。

同书卷四三下《地理志》“关内道安北都护府龟林都督府”条注云：

贞观二年，以同罗部落置。

《旧唐书》卷一二一《仆固怀恩传》略云：

仆固怀恩，铁勒部落仆骨歌滥拔延之曾孙，语讹谓之仆固。贞观二十年，铁勒九姓大首领率其部落来降，分置瀚海、燕然、金微、幽陵等九都督府于夏州，别为蕃州以御边，授歌滥拔延为金微都督。怀恩世袭都督，历事节度王忠嗣、安思顺，皆委之心腹。肃宗即位于灵武，怀恩从郭子仪赴行在所。时同罗部落自西京叛贼，北寇朔方，子仪与怀恩击之，遂破同罗千余骑于河上（参《通鉴》卷二一八“至德元载九月”条）。肃宗虽仗朔方之众，将假蕃兵以张形势，乃遣怀恩与敦煌王承采使于回纥，请兵结好，回纥可汗遂以女妻承采，兼请公主，遣首领随怀恩入朝。肃宗乃遣广平为元帅，以子仪为副，而怀恩领回纥兵从之。

姚汝能《安禄山事迹·上》云：

禄山恩宠浸深，上前应对，杂以谐谑，而贵妃常在座，诏杨氏三夫人约为兄弟。由是禄山心动（及动兵，闻马嵬之事，不觉数叹。虽林甫养育之，国忠激怒之，然其他肠亦可知也）。

《旧唐书》卷一〇四《哥舒翰传》略云：

哥舒翰，突骑施首领哥舒部落之裔也。翰素与禄山、思顺不协，上每和解之，为兄弟。其（天宝十一载）冬，禄山、思顺、翰并来朝，上使内侍高力士及中贵人于京城东驸马崔惠童池亭宴会。翰母尉迟氏，于阗族也。禄山以思顺恶翰，尝衔之。至是，忽谓翰曰：“我父是胡，母是突厥，公父是突厥，母是胡，与公族类同，何不相亲乎？”翰应之曰：“古人云，野狐向窟嗥，不祥，以其忘本也。敢不尽心焉。”禄山以为讥其胡也，大怒，骂翰曰：“突厥敢如此耶？”翰欲应之，高力士目翰，翰遂止。

《新唐书》卷一三五《哥舒翰传》略云：

翰素与安禄山、安思顺不平，帝每欲和解之。会三人俱来朝，帝使高力士宴城东，翰等皆集。诏尚食生击鹿，取血瀹肠为热洛何以赐之。翰母于阗王女也。禄山谓翰曰：“我父胡，母突厥，公父突厥，母胡。族类本同，安得不亲爱。”翰曰：“谚言：狐向窟嗥，不祥，以忘本也。兄既见爱，敢不尽心。”禄山以翰讥其胡，怒骂曰：“突厥敢尔。”翰欲应之，力士目翰，翰托醉去。

《旧唐书》卷一一〇《李光弼传》略云：

李光弼，营州柳城人。其先契丹之酋长。父楷洛，朔方节度副使。天宝初累迁朔方都虞候，八载充节度副使。十三载，朔方节度安思顺奏为副使、知留后事。禄山之乱，以朔方兵五千会郭子仪军。史朝义寇申光等十三州，自领精骑围李岑于宋州，将士皆惧，请南保扬州。光弼径赴徐州以镇之，遣田神功击败之，浙东贼首袁晁攻剽郡县，浙东大乱，光弼分兵除讨，克定江左，人心乃安。

《新唐书》卷一九二《张巡传》略云：

庆绪遣尹子琦将同罗、突厥、奚劲兵凡十余万攻睢阳。

赞曰：张巡、许远可谓烈丈夫矣。以疲卒数万，婴孤墉，抗方张不制之虏，鲠其喉牙，使不得搏食东南，牵制首尾，豗溃梁、宋间。大小数百战，虽力尽乃死，而唐全得江淮财用，以济中兴。

同书卷二一六上《吐蕃传》略云：

是岁（长寿元年），又诏王孝杰击吐蕃，大破其众，更置安西都护府于龟兹，以兵镇守。议者请废四镇勿有也。崔融献议曰：“太宗文皇帝践汉旧迹，并南山，抵葱岭，剖裂府镇，烟火相望，吐蕃不敢内侮。高宗时有司无状，弃四镇不能有，而吐蕃遂张，入焉耆之西，长鼓右驱，逾高昌，历车师，钞常乐，绝莫贺延碛，以临敦煌。今孝杰一举而取四镇，还先帝旧封，若又弃之，是自毁成功而破完策也。夫四镇无守，胡兵必临西域，西域震则威憺南羌，南羌连衡，河西必危。且莫贺延碛袤二千里，无水草，若北接虏，唐兵不可度而北，则伊西、北庭、安西诸蕃悉亡。”议乃格。十年攻小勃律国，其王没谨忙诒书北庭节度使张孝嵩曰：“勃律，唐西门。失之，则西方诸国皆堕吐蕃。”始，勃律来朝，父事帝（玄宗）。还国，置绥远军以捍吐蕃，故岁常战。吐蕃每曰：“我非利若国，我假道攻四镇尔。”

同书卷一三五《高仙芝传》略云：

其（小勃律）王为吐蕃所诱，妻以女，故西北二十余国皆羁属吐蕃。天宝六载，诏仙芝以步骑一万出讨。八月，仙芝以小勃律王及妻自赤佛道还连云堡，与令诚俱班师。于是，拂林、大食诸胡七十二国皆震摄降附。

同书卷二二二上《南蛮传·南诏传》略云：

十七年康、黑衣大食等兵及吐蕃大酋皆降，获甲二万首。

《唐会要》卷一〇“大食”条（参《旧唐书》卷一九八《西戎传·大食传》、《新唐书》卷二二一下《西域传·大食传》）略云：

又按贾耽《四夷述》云：贞元二年（寅恪按：旧传作“贞元中”，新传作“贞元时”，此“二年”两字当有衍误）与吐蕃为劲敌，蕃兵大半西御大食，故鲜为边患，其力不足也。

《旧唐书》卷一四〇《韦皋传》略云：

皋以云南蛮众数十万，与吐蕃和好，蕃人入寇，必以蛮为前锋。四年，皋遣判官崔佐时入南诏蛮，说令向化，以离吐蕃之助。

《新唐书》卷二二二上《南蛮传·南诏传》略云：

五年，遗皋帛书曰：“愿竭诚日新，归款天子，请加戍剑南西山、泾原等州，安西镇守扬兵四临，委回鹘诸国所在侵掠，使吐蕃势分力散，不能为强，此西南隅不烦天兵可以立功云。”

《旧唐书》卷一二九《韩滉传》略云：

滉上言：“吐蕃盗有河湟，为日已久。大历以前，中国多难，所以肆其侵轶。臣闻近岁以来，兵众浸弱，西迫大食之强，北病回纥之众，东有南诏之防，计其分镇之外，战兵在河陇五六万而已。”

《资治通鉴》卷二三二“贞元三年七月”条略云：

泌曰：“臣能不用中国之兵，使吐蕃自困。”上（德宗）曰：“计将安出？”对曰：“臣未敢言之。”上固问，不对。泌意欲结回纥、大食、云南，与共图吐蕃，令吐蕃所备者多。知上素恨回纥，故不肯言。

同书卷二三三“贞元三年九月”条略云：

对曰：“愿陛下北和回纥，南通云南，西结大食、天竺，如此，则吐蕃自困。”上（德宗）曰：“三国当如卿言，至于回纥则不可。”泌曰：“臣固知此，所以不敢早言。为今之计，当以回纥为先，三国差缓耳。”上曰：“所以招云南、大食、天竺奈何？”对曰：“回纥和，则吐蕃已不敢轻犯塞矣。次招云南，则是断吐蕃之右臂也。大食在西域为最强，自葱岭尽西海，地几半天下，与天竺皆慕中国，代与吐蕃为仇，臣故知其可招也。”

十四　唐前期财政

《册府元龟》卷五一〇《邦计部·希旨》云：

杨国忠天宝中为户部侍郎、判度支，谄谀以利阴中，为己之功。玄宗幸左藏库，赐文武百官缣帛有差。时，国忠征夫丁租地税，皆变为布帛，用实京库，屡奏帑藏充牣，有逾汉制，帝是观焉。又贱贸天下义仓，易以布帛，于左藏库列造数百间屋，以示羡余，请与公卿就观之，又诈言凤凰集于库。

《新唐书》卷二〇六《外戚传·杨国忠传》略云：

天宝七载擢给事中、兼御史中丞，专判度支。时，海内丰炽，州县粟帛举巨万，国忠因言：古者二十七年耕，余九年食。今天置太平，请在所出滞积，变轻赍，内富京师。又悉天下义仓及丁租、地课易布帛，以充天子禁藏。明年，帝诏百官观库物，积如丘山，赐群臣各有差，赐国忠紫衣、金鱼，知太府卿事。

《旧唐书》卷一〇五《韦坚传》略云：

坚预于东京、汴、宋，取小斛底船三二百只置于潭侧，其船皆署牌表之。若广陵郡船，即于栿背上堆积广陵所出锦、镜、铜器、海味.丹阳郡船，即京口绫衫段.晋陵郡船，即折造官端绫绣.会稽郡船，即铜器、罗、吴绫、绛纱.南海郡船，即玳瑁、真珠、象牙、沉香.豫章郡船，即名瓷、酒器、茶釜、茶铛、茶碗.宣城郡船，即空青石、纸笔、黄连.始安郡船，即蕉葛、蚺蛇胆、翡翠。船中皆有米，吴郡即三破糯米、方丈绫，凡数十郡。驾船人皆大笠子、宽袖衫、芒履，如吴楚之制。

同书同卷《杨慎矜传》略云：

拜监察御史，知太府出纳。慎矜于诸州纳物者有水渍伤破及色下者，皆令本州征折估钱，转市轻货，州县征调，不绝于岁月矣。

《魏书》卷六八《甄琛传》（《北史》卷四〇《甄琛传》同）云：

上表曰，今伪弊相承，仍崇关廛之税.大魏恢博，唯受谷帛之输。

《隋书》卷二《高祖纪·下》（《北史》卷一一《隋本纪·上》略同）云：

开皇十四年八月辛未，关中大旱，人饥，上率户口就食于洛阳。十五年三月己未，至自东巡狩。

《资治通鉴》卷二〇九《唐纪》卷二五“景龙三年末”条云：

是年关中饥，米斗百钱，运山东、江、淮谷输京师，牛死什八九。群臣多请车驾幸东都，韦后家本杜陵，不乐东迁，乃使巫觋彭君卿等说上（中宗）云：“今岁不利东行。”后复有言者，上怒曰：“岂有逐粮天子耶？”乃止。

《旧唐书》卷九八《裴耀卿传》（《通典》卷一〇《食货典》“漕运”门同）略云：

明年（开元二十一年）秋，霖雨害稼，京城谷贵。上将幸东都，独召耀卿，问救人之术，耀卿对曰：“今既大驾东巡，百司扈从，太仓及三辅先所积贮，且随见在重臣分道赈给，计可支一二年。从东都更广漕运，以实关辅。待稍充实，车驾西还，即事无不济。臣以国家帝业，本在京师，万国朝宗，百代不易之所。但为秦中地狭，收粟不多，倘遇水旱，即使匮乏。往者贞观永徽之际，禄廪数少，每年转运不过一二十万石，所用便足，以此车驾久得安居。今国用渐广，漕运数倍于前，支犹不给。陛下数幸东都，以就贮积，为国家大计，不惮劬劳，只为忧人而行，岂是故欲来往。若能更广陕运，支粟入京，仓廪常有三二年粮，即无忧水旱。今天下输丁约有四百万人，每丁支出钱百文，五十文充营窖等用，贮纳司农及河南府、陕州，以充其费。租米则各随远近，任自出脚，送纳东都。从东至陕，河路艰险，既用陆脚，无由广致。若能开通河漕，变陆为水，则所支有余，动盈万计。且河南租船候水始进，吴人不便河漕，由是所在停留，日月既淹，遂生隐盗。臣望沿流相次置仓。”上深然其言，寻拜黄门侍郎、同中书门下平章事，充转运使，语在《食货志》。凡三年运七百万石，省脚钱三十万贯。

同书卷四九《食货志·下》（参考《通典》卷〇《食货典》“漕运”门等）略云：

十八年，宣州刺史裴耀卿上便宜事条曰：“江南户口稍广，仓库所资，惟出租庸，更无征防。缘水陆遥远，转运艰辛，功力虽劳，仓储不益。今若且置武牢、洛口等仓，江南船至河口，即却还本州，更得其船充运。并取所减脚钱，更运江淮变造义仓，每年剩得一二百万石。即望数年之外，仓廪转加。其江淮义仓，下湿不堪久贮，若无船可运，三两年色变，即给贷费散，公私无益。”疏奏不省（至二十一年始施用其言）。

《新唐书》卷五三《食货志》（参《通鉴》卷二一四《唐纪》“开元二十五年”条）云：

贞观、开元后，西举高昌、龟兹、焉耆、小勃律，北抵薛延陀故地，缘边数十州戍重兵，营田及地租不足以供军，于是初有和籴。牛仙客为相，有彭果者献策广关辅之籴，京师粮禀益羡，自是玄宗不复幸东都。天宝中，岁以钱六十万缗赋诸道和籴，斗增三钱，每岁短递输京仓者百余万斛。米贱则少府加估而籴，贵则贱价而出籴。

《旧唐书》卷一〇三《牛仙客传》（《新唐书》卷一三三《牛仙客传》略同）略云：

牛仙客，泾州鹑觚人也。初为县小吏，县令傅文静甚重之。文静后为陇右营田使，引仙客参预其事，遂以军功累转洮州司马。开元初，王君奂为河西节度使，以仙客为判官，甚委信之。萧嵩代君奂为河西节度，又以军政委于仙客。及嵩入知政事，数称荐之。稍迁太仆少卿，判凉州别驾事，仍知节度留后事。竟代嵩为河西节度使，判凉州事。开元二十四年秋，代信安王袆为朔方行军大总管，右散骑常侍崔希逸代仙客知河西节度事。初，仙客在河西节度时，省用所积巨万，希逸以其事奏闻，上令刑部员外郎张利贞驰传往覆视之，仙客所积仓库盈满，器械精劲，皆如希逸之状。上大悦，以仙客为尚书。中书令张九龄执奏不可，乃加实封二百户。其年十一月，九龄等罢知政事，遂以仙客为工部尚书、同中书门下三品，仍知门下事。仙客既居相位，独善其身，唯诺而已。百司有所咨决，仙客曰“但依令式可也”，不敢措手裁决。

《隋书》卷二四《食货志》（参《通典》卷一二《食货典》“轻重门义仓”条）略云：

五年五月，工部尚书、襄阳县公长孙平奏令诸州百姓及军人，劝课当社，共立义仓。收获之日随其所得，劝课出粟及麦，于当社造仓窖贮之。即委社司，执帐检校，每年收积，勿使损败。若时或不熟，当社有饥馑者，即以此谷赈给。十四年，关中大旱，人饥，上幸洛阳，因令百姓就食。从官并准见口赈给，不以官位为限。是时义仓贮在人间，多有费损。十五年二月，诏曰：“本置义仓，止防水旱，百姓之徒，不思久计，轻尔费损，于后乏绝。又北境诸州，异于余处，云、夏、长、灵、盐、兰、丰、鄯、凉、甘、瓜等州，所有义仓杂种，并纳本州。若人有旱俭少粮，先给杂种及远年粟。”十六年正月，又诏秦、叠、成、康、武、文、芳、宕、旭、洮、岷、渭、纪、河、廓、豳、陇、泾、宁、原、敷、丹、延、绥、银、扶等州社仓，并于当县安置。二月，又诏社仓，准上、中、下三等税，上户不过一石，中户不过七斗，下户不过四斗。

《唐会要》卷八八《仓及常平仓》（参《通典》卷一二《食货典》及两唐书《食货志》等）略云：

贞观二年四月，尚书左丞戴胄上言，请立义仓。上曰：“既为百姓先作储贮，官为举掌，以备凶年。深是可嘉，宜下有司，议立条制。”户部尚书韩仲良奏：“王公以下，垦田亩纳二升。贮之州县，以备凶年。”制可之。永徽二年闰九月六日敕：“义仓据地收税，实是劳烦，宜令率户出粟，上下户五石，余各有差。”

同书卷九〇“和籴”门云：

四年八月，诏京兆府于时价外，加估和籴。先是京畿和籴，多被抑配，百姓苦之。

《白氏长庆集》卷四一《论和籴状》略云：

凡曰和籴，则官出钱，人出谷，两和商量，然后交易也。比来和籴，事则不然，但令府县散配户人，促立程限，严加征催。苟有稽迟，则被迫捉，甚于税赋，号为和籴，其实害人。若有司出钱，开场自籴，比于时价，稍有优饶，利之诱人，人必情愿。臣久处村闾，曾为和籴之户，亲被迫蹙，实不堪命。臣近为畿尉，曾领和籴之司，亲自鞭挞，所不忍睹。

《通典》卷一二《食货典》“轻重门义仓”条（参《旧唐书》卷九三及《新唐书》卷一一一《薛讷传》）云：

高宗武太后数十年间，义仓不许杂用，其后公私窘迫，贷义仓支用。自中宗神龙之后，义仓费用向尽。

《通鉴》卷二一四《唐纪》卷三〇“开元二十五年九月”条（参前引《新唐书》《食货志》）云：

先是，西北数十州多宿重兵，地租营田皆不能赡，始用和籴之法。有彭果者，因牛仙客献策，请行籴法于关中。戊子，敕以岁稔谷贱伤农，命增时价什二三，和籴东西畿粟各数百万斛。自是，关中蓄积羡溢，车驾不复幸东都矣。癸巳，敕河南、北租应输含嘉、太原仓者皆留输本州。

《通鉴》卷二一六《唐纪》卷三二“天宝十二载以哥舒翰兼河西节度使”条述当日河西之盛况（寅恪按：此采自《明皇杂录》，又《元氏长庆集》卷二四《和李校书新题乐府·西凉伎》一诗亦可参考）云：

是时中国盛强，自安远门西尽唐境万二千里，闾阎相望，桑麻翳野，天下称富庶者无如陇右。

《旧唐书》卷九《玄宗本纪·下》（参考前引《通鉴》“开元二十五年”条及《唐会要》卷八三《租税·下》所载《开元二十五年三月三日敕文》）云：

戊午，罢江淮运，停河北运。

《通典》卷六《食货典·赋税·下》略云：

其江南诸州租，并回造纳布。

Sir M. A.Stein著Innermost Asia, Vol.Ⅲ，Plate CⅩⅩⅦ载其在Astana Cemetery所发见之布二端，其一端之文为：

婺州信安县显德乡梅山里祝伯亮租布一端。

光宅元年十一月　日。

《颜鲁公文集》附载殷亮所撰行状（参《全唐文》卷五一四）略云：

时清河郡寄客李华（寅恪按：《通鉴考异》依旧传作萼）为郡人来乞师于公曰：“国家旧制江淮郡租布贮于清河，以备北军费用，为日久矣。相传天下北库，今所贮者有江东布三百余万匹，河北租调绢七十余万，当郡彩绫十余万，累年税钱三十余万，仓粮三十万，讨默啜甲仗藏于库内，五十余万。”

《南齐书》卷三《武帝纪》云：

永明四年五月癸巳，诏：“扬、南徐二州今年户租，三分二取见布，一分取钱。来岁以后远近诸州输钱处，并减布直，匹准四百，依旧折半，以为永制。”

同书卷四〇竟陵《王子良传》云：

诏折租布二分取钱。

《通典》卷六《食货典》卷六《赋税·下》略云：

二年制，每一丁租二石。若岭南诸州则税米，上户一石二斗，次户八斗，下户六斗。若夷獠之户，皆从半输。蕃人内附者，上户丁税钱十文，次户五文，下户免之，附经二年者，上户丁输羊二口，次户一口，下户三户共一口（《旧唐书》卷四八《食货志·上》同）。

又云：

二十五年定令，诸课户一丁租调，准武德二年之制。其调绢、絁、布并随乡土所出，绢、各二丈，布则二丈五尺，输绢、

絁

者绵三两，输布者麻三斤。

《新唐书》卷五一《食货志》略云：

凡民始生为黄，四岁为小，十六为中，二十一为丁，六十为老。授田之制，丁及男年十八以上者，人一顷，其八十亩为口分，二十亩为永业.老及笃疾、废疾者，人四十亩，寡妻妾三十亩，当户者增二十亩，皆以二十亩为永业，其余为口分。永业之田，树以榆、枣、桑及所宜之木，皆有数。田多可以足其人者为宽乡，少者为狭乡。狭乡授田减宽乡之半，其地有薄厚，岁一易者倍授之，宽乡三易者不倍授。工商者宽乡减半，狭乡不给。凡庶人徙乡及贫无以葬者，得卖世业田。自狭乡而徙宽乡者，得并卖口分田，已卖者不复授。死者收之，以授无田者。凡收授皆以岁十月，授田先贫及有课役者。凡田，乡有余以给比乡，县有余以给比县，州有余以给近州。凡授田者，丁岁输粟二斛，稻三斛，谓之租。丁随乡所出，岁输绢二匹，绫二丈，布加五之一，绵三两，麻三斤，非蚕乡则输银十四两，谓之调。用人之力，岁二十日，闰加二日，不役者日为绢三尺，谓之庸。有事而加役二十五日者免调，三十日者租、调皆免。通正役不过五十日。

杜甫《自京赴奉先县咏怀五百字》略云（原注“天寅十四载十一月初作”）：

岁暮百草零，疾风高冈裂。天衢阴峥嵘，客子中夜发。霜严衣带断，指直不得结。凌晨过骊山，御榻在嵽嵲。蚩尤塞寒空，蹴蹋崖谷滑。瑶池气郁律，羽林相摩戛。君臣留欢娱，乐动殷樛嶱。赐浴皆长缨，与宴非短褐。彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。多士盈朝廷，仁者宜战栗。况闻内金盘，尽在卫霍室。中堂舞神仙，烟雾散玉质。暖客貂鼠裘，悲管逐清瑟。劝客驼蹄羹，霜橙压香橘。朱门酒肉臭，路有冻死骨。荣枯咫尺异，惆怅难再述。老妻寄异县，十口隔风雪。谁能久不顾？庶往共饥渴。入门闻号咷，幼子饥已卒。吾宁舍一哀，里巷亦呜咽。所愧为人父，无食致夭折。岂知秋禾登，贫窭有仓卒。生常免租税，名不隶征伐。抚迹犹酸辛，平人固骚屑。默思失业徒，因念远戍卒。忧端齐终南，澒洞不可掇。

杜甫《兵车行》略云：

道旁过者问行人，行人但云点行频。或从十五北防河，便至四十西营田。去时里正与裹头，归来头白还戍边。边亭流血成海水，武皇开边意未已。君不闻，汉家山东二百州，千村万落生荆杞。纵有健妇把锄犁，禾生陇亩无东西。况复秦兵耐苦战，被驱不异犬与鸡。长者虽有问，役夫敢申恨？且如今年冬，未休关西卒。县官急索租，租税从何出？信知生男恶，反是生女好。生女犹得嫁比邻，生男埋没随百草。

杜甫《忆昔》诗之二略云：

忆昔开元全盛日，小邑犹藏万家室。稻米流脂粟米白，公私仓廪俱丰实。九州道路无豺虎，远行不劳吉日出。齐纨鲁缟车班班，男耕女桑不相失。岂闻一绢直万钱，有田种谷今流血。

《通典》卷七《食货典》卷七“历代盛衰户口”条略云：

炀帝大业二年，户八百九十万七千五百三十六，口四千六百一万九千九百五十六，此隋之极盛也。

二十年，户七百八十六万一千二百三十六，口四千五百四十三万一千二百六十五。天宝元年，户八百三十四万八千三百九十五，口四千五百三十一万一千二百七十二。十四载，管户总八百九十一万四千七百九，管口总五千二百九十一万九千三百九，此国家之极盛也。

《通典》卷六《食货典》卷六《赋税·下》云：

按天宝中天下计帐，户约有八百九十余万，其税钱约得二百余万贯（原注：大约高等少，下等多，今一例为八等以下户计之，其八等户所税四百五十二，九等户则二百二十二，今通以二百五十为率，自七载至十四载六七年间，与此大数，或多少加减不同，所以言约，他皆类此）。其地税约得千二百四十余万石（西汉每户所垦田不过七十亩，今亦准此约计数）。课丁八百二十余万。其庸调租等约出丝绵郡县计三百七十余万丁。庸调输绢约七百四十余万匹（每丁计两匹），绵则百八十五万余屯（每丁三两，六两为屯，则两丁合成一屯）。租粟则七百四十余万石（每丁两石），约出布郡县计四百五十余万丁，庸调输布约千三十五万余端（每丁两端一丈五尺，十丁则二十三端也），其租约百九十余万丁，江南郡县折纳布约五百七十余万端（大约八等以下户计之，八等折租，每丁三端一丈，九等则二端二丈，今通以三端为率）。二百六十余万丁，江北郡县纳粟约五百二十余万石。

大凡都计租税庸调，每岁钱粟绢绵布约得五千二百二十余万端匹屯贯石，诸色资课及句剥所获不在其中（据天宝中度支每岁所入端屯匹贯石都五千七百余万，计税钱地税庸调折租得五千三百四十余万端匹屯，其资课及句剥等当合得四百七十余万）。

其度支岁计，粟则二千五百余万石（三百万折充绢布添入两京库。三百万回充米豆，供尚食及诸司官厨等料，并入京仓。四百万江淮回造米，转入京，充官禄及诸司粮料。五百万留当州官禄及递粮。一千万诸道节度军粮及贮备当州仓），布绢绵则二千七百余万端屯匹（千三百万入西京，一百万入东京。千三百万诸道兵赐及和籴，并远小州便，充官料邮驿等费），钱则二百余万贯（百四十万诸道州官课料及市驿马，六十余万添充诸军州和籴军粮）。

自开元中及于天宝，开拓边境，多立功勋，每岁军用日增，其费籴米粟则三百六十万匹段（朔方、河西各八十万，陇右百万，伊西北庭八万，安西十二万，河东节度及群牧使各四十万），给衣则五百三十万（朔方百二十万，陇右百五十万，河西百万，伊西北庭四十万，安西三十万，河东节度四十万，群牧五十万），别支计则二百一十万（河东五十万，幽州、剑南各七十万），馈军食则百九十万石（河东五十万，幽州、剑南各七十万），大凡一千二百六十万（开元以前每岁边夷戎所用不过二百万贯，自后经费日广，以至于此），而赐赍之费，此不与焉。

十五　藩镇

《资治通鉴》卷二二四《唐纪·四十》“代宗大历八年”条云：

魏博节度使田承嗣为安史父子立祠堂，谓之四圣，且求为相.上令内侍孙知古因奉使讽令毁之。冬，十月，甲辰，加承嗣同平章事以褒之。

《新唐书》卷一二七《张嘉贞传附弘靖传》略云：

充卢龙节度使。始入幽州，俗谓禄山、思明为“二圣”，弘靖惩始乱，欲变其俗，乃发墓毁棺，众滋不悦。幽蓟初效顺，不能因俗制变，故范阳复乱。

《资治通鉴》卷二二二“上元二年三月”条略云：

朝义泣曰：“诸君善为之，勿惊圣人！”（寅恪按：此圣人指思明言）

胡注云：

当时臣子谓其君父为圣人。

《新唐书》卷二二四上《叛臣传·仆固怀恩传》略云：

朝义自经死，河北平，怀恩与诸将皆罢兵，以功迁河北副元帅、朔方节度使。初，帝有诏，但取朝义，其他一切赦之。故薛嵩、张忠志、李怀仙、田承嗣见怀恩皆叩头，愿效力行伍。怀恩自见功高，且贼平则势轻，不能固宠，乃悉请裂河北分大镇以授之，潜结其心以为助，嵩等卒据以为患云。

同书卷二一〇《藩镇传·序》略云：

遂使其人由羌狄然，讫唐亡百余年，率不为王土。

《旧唐书》卷一九四上《北突厥传》（《新唐书》卷二一五上《突厥传》同）略云：

骨咄禄，颉利之疏属，自立为可汗，以其弟默啜为杀，骨咄禄天授中病卒。

骨咄禄死时其子尚幼，默啜遂篡其位，自立为可汗。

默啜立其弟咄悉匐为左厢察，骨咄禄子默矩为右厢察，各主兵马二万余人。又立其子匐俱为小可汗，仍主处木昆等十姓（寅恪按：《旧唐书》卷一九四下《西突厥传》云：“其国分为十部，每部仍令一人统之，号为十设，每设赐以一箭，故称十箭焉。又分十箭为左右厢，其左厢号为五咄六，其右厢号为五弩失毕。五咄六部落居于碎叶以东，五弩失毕部落居于碎叶以西，自是都号为十姓部落。其咄陆有五啜，一曰处木昆啜云云”）。兵马四万余人，又号拓西可汗。

初，默啜景云中率兵西击娑葛，破灭之。契丹及奚自神功之后，常受其征役，其地东西万余里，控弦四十万，自颉利之后最为强盛，自恃兵威，虐用其众。默啜既老，部落渐多逃散。

四年，默啜又北讨九姓拔曳固，战于独乐河，拔曳固大败。默啜负胜轻归，而不设备，遇拔曳固迸卒颉质略于柳林中，突出击默啜，斩之。

杜牧《樊川集》卷六《唐故范阳卢秀才墓志》略云：

秀才卢生名霈，字子中，自天宝后三代或仕燕，或仕赵，两地皆多良田畜马，生年二十，未知古有人曰周公、孔夫子者，击球饮酒，马射走兔，语言习尚无非攻守战斗之事。

《通典》卷四〇《职官典》末载《杜佑建中时所上省用议》（参《新唐书》卷一六六《杜佑传》）略云：

今田悦之徒，并是庸琐，繁刑暴赋，唯恤军戎，衣冠仕（士）人，遇如奴虏。

韩愈《昌黎集》卷二〇《送董召南游河北序》略云：

燕赵古称多感慨悲歌之士，董生举进士，连不得志于有司，怀抱利器，郁郁适兹土，吾知其必有合也，董生勉乎哉！

夫以子之不遇时，苟慕义强仁者皆爱惜焉，矧燕赵之士出乎其性者哉？然吾尝闻风俗与化移易，吾恶知其今不异于古所云邪？聊以吾子之行卜之也，董生勉乎哉！

吾因子有所感矣，为我吊望诸君之墓，而观于其市，复有昔时屠狗者乎？为我谢曰：明天子在上，可以出而仕矣！

《全唐诗》第五函《李益小传》略云：

李益字君虞，姑臧人，大历四年登进士第，授郑县尉。久不调，益不得意，北游河朔，幽州刘济辟为从事，尝与济诗，有怨望语。宪宗时召为秘书少监、集贤殿学士，自负才地，多所凌忽，为众不容。谏官举幽州诗句，降居散秩。

同书同函李益《献刘济》诗云：

草绿古燕州，莺声引独游。雁归天北畔，春尽海西头。向日花偏落，驰年水自流。感恩知有地，不上望京楼。

《旧唐书》卷一四一《田承嗣传》略云：

承嗣不习教义，沉猜好勇，虽外受朝旨，而阴图自固，重加税率，修缮兵甲，计户口之众寡，而老弱事耕稼，丁壮从征役，故数年之间，其众十万。仍选其魁伟强力者万人以自卫，谓之衙兵。

《新唐书》卷二一〇《藩镇魏博罗弘传附绍威传》略云：

魏牙军，起田承嗣募军中子弟为之，父子世袭，姻党盘互，悍骄不顾法令，宪诚等皆所立，有不慊，辄害之无噍类，厚给廪，姑息不能制。时语曰：“长安天子，魏府牙军。”谓其势强也。

袁郊《甘泽谣·红线传》略云：

田承嗣募军中武勇十倍者，得三千人，号外宅男，而厚恤养之，常令三百人夜直州宅。

十六　宦官

《新唐书》卷一三九《房琯传附启传》云：

启自陈献使者南口十五，帝怒，杀宦人，贬启虔州长史，死。始诏五管、福建、黔中道不得以口馈遗、博易，罢腊口等使（参《唐会要》卷八六“奴婢”门《元和八年九月诏》）。

《旧唐书》卷一五《宪宗纪·下》云：

乙酉，以邕管经略使房启为桂管观察使。

《樊川集》卷三《张保皋郑年传》（参《新唐书》卷二二〇《新罗传》）云：

保皋归新罗，谒其王曰：“遍中国以新罗人为奴婢，愿得镇清海（新罗海路之要），使贼不得掠人西去。”其王与万人，如其请，自大和后海上无鬻新罗人者。

《唐会要》卷八六“奴婢”门略云：

大足元年五月三日敕：“西北缘边州县，不得畜突厥奴婢。”天宝八载六月十八日敕：“京畿及诸郡百姓，有先是给使在私家驱使者，限敕到五日内，一切送付内侍省。其中有是南口及契券分明者，各作限约，定数驱使。其南口请禁蜀蛮及五溪、岭南夷獠之类。”

《旧唐书》卷九七《郭元振传》云：

郭元振魏州贵乡人。举进士，授通泉尉。任侠使气，不以细务介意，前后掠卖所部千余人，以遗宾客，百姓苦之。

柳宗元《河东集》卷一七《童区寄传》云：

柳先生曰，越人少恩，生男女必货视之。自毁齿以上，父兄鬻卖以觊其利，不足，则盗取他室，束缚钳梏之，至有须鬣者，力不胜，皆屈为僮，当道相贼杀以为俗，幸得壮大，则缚取么弱者。漠官，因为己利，苟得僮恣所为，不问。以是越中户口滋耗，少得自脱，惟童区寄以十一岁胜，斯亦奇矣。

《资治通鉴》卷二三七《唐纪》“元和四年三月上（宪宗）以久旱欲降德音，翰林学士李绛、白居易上言”条云：

“岭南、黔中、福建风俗，多掠良人卖为奴婢，乞严禁止。”（参《李相国论事集》卷四及《唐会要》卷八六“奴婢”门《元和四年闰三月敕》）

《旧唐书》卷二〇下《哀帝纪》云：

丙申，敕：“福建每年进橄榄子，比因阉竖出自闽中，牵于嗜好之间，遂成贡奉之典。虽嘉忠盖，伏恐烦劳。今后只供蜡面茶，其进橄榄子宜停。”

《新唐书》卷二〇七《宦者传·吐突承璀传》云：

是时，诸道岁进阉儿，号“私白”，闽、岭最多，后皆任事，当时谓闽为中官区薮。咸通中，杜宣猷为观察使，每岁时遣吏致祭其先，时号“敕使墓户”。宣猷卒用群宦力，徙宣歙观察使。

杜牧《樊川集》卷一七《吐突士煜妻封邑号制》略云：

敕，诗美夫人，礼称内子，允膺腹心之任，宜崇家室之荣。弓箭军器等使、特进、行右领军卫大将军、知内侍省事、上柱国、阴山县开国公、食邑一千五百户吐突士煜妻田氏可封雁门郡夫人。

《全唐诗》第十函顾况《古诗》云：

囝一章。

囝哀闽也（原注：囝音蹇。闽俗呼子为囝，父为郎罢）。

囝生闽方。闽吏得之，乃绝其阳。为臧为获，致金满屋。为髠为钳，视如草木。天道无知，我罹其毒，神道无知，彼受其福。郎罢别囝，吾悔生汝。及汝既生，人劝不举。不从人言，果获是苦。囝别郎罢，心摧血下。隔地及天，及至黄泉，不得在郎罢前。

《旧唐书》卷一八四《宦官传》云：

杨思勖本姓苏，罗州石城人。为内官杨氏所养，以阉从事内侍省。

高力士潘州人，本姓冯。少阉，与同类金刚二人，圣历元年岭南讨击使李千里进入宫。则天嘉其黠慧，令给事左右。后因小过，挞而逐之。内官高延福收为假子，延福出自武三思家，力士遂往来三思第。岁余，则天复召入禁中。

《新唐书》卷二〇七《宦者传·上》云：

鱼朝恩，泸州泸川人，天宝末，以品官给事黄门。

刘贞亮，本俱氏，名文珍，冒所养宦父，故改焉。

吐突承璀，闽人也，以黄门值东宫。

仇士良，循州兴宁人，顺宗时得侍东宫。

杨复光，闽人也，本乔氏，少养于内常侍杨玄价家。

同书卷二〇八《宦者传·下》云：

田令孜，蜀人也，本陈氏。咸通时，历小马坊使。

同书卷二〇七《宦者传上·刘贞亮暨俱文珍传》（《旧唐书》卷一八四《宦官传·俱文珍传》略同）略云：

贞元末，宦人领兵，附顺者益众。会顺宗立，淹痼弗能朝，惟李忠言、牛美人侍。美人以帝旨付忠言，忠言授之王叔文，叔文与柳宗元等裁定，然后下中书。然未得纵欲遂夺神策兵以自强，即用范希朝为京西北禁军都将，收宦者权。而忠言素懦谨，每见叔文与论事，无敢异同，唯贞亮乃与之争。又恶朋党炽结，因与中人刘光琦、薛文珍、尚衍、解玉、吕如全等同劝帝立广陵王为太子监国，帝纳其奏。元和八年卒。宪宗思其翊戴之功，赠开府仪同三司（此十五字旧传之文）。

《旧唐书》卷一五九《路随传》（《新唐书》卷一四二《路随传》同）略云：

初，韩愈撰《顺宗实录》，说禁中事颇切直，内官恶之，往往于上前言其不实，累朝有诏改修。及随进《宪宗实录》后，文宗复令改正永贞时事，随奏曰：“伏望条示旧记最错误者，宣付史官，委之修定。”诏曰：“其实录中所书德宗、顺宗朝禁中事，宜令史官详正刊去，其他不要更修。”

刘禹锡《梦得外集》卷九《子刘子自传》“述永贞内禅事”条云：

时太上（顺宗）久寝疾，宰臣用事者都不得召对。宫掖事秘，而建桓立顺，功归贵臣。

《旧唐书》卷一五九《崔群传》略云：

群臣议上尊号，皇甫镈欲加“孝德”两字，群曰：“有睿圣则孝德在其中矣。”竟为镈所构，宪宗不乐，出为湖南观察都团练使。

同书卷一六四《李绛传》略云：

吐突承璀恩宠莫二，是岁（元和六年），将用绛为宰相，前一日，出承璀为淮南监军。翌日，降制，以绛为中书侍郎、同中书门下平章事。同列李吉甫便僻，善逢迎上意，绛梗直，多所规谏，故与吉甫不协。时议以吉甫通于承璀，故绛尤恶之。

同书卷一四八《李吉甫传》略云：

刘辟反，帝（宪宗）命诛讨之，计未决，吉甫密赞其谋，兼请广征江淮之师，由三峡路入，以分蜀寇之力。事皆允从，由是甚见亲信。淮西节度使吴少阳卒，其子元济请袭父位。吉甫以淮西内地，不同河朔，且四境无党援，国家常宿数十万兵以为守御，宜因时而取之。颇叶上旨，始为经度淮西之谋。

《新唐书》卷二〇一《文艺传·上·元万顷传附义方传》（《通鉴》卷二三八“元和七年正月辛未”条同）云：

历虢商二州刺史、福建观察使。中官吐突承璀，闽人也，义方用其亲属为右职。李吉甫再当国，阴欲承璀奥助，即召义方为京兆尹（寅恪按：《新唐书》及《通鉴》俱采自《李相国论事集》）。

《旧唐书》卷一八四《宦官传·吐突承璀传》略云：

惠昭太子薨，承璀建议请立澧王宽为太子，宪宗不纳，立遂王宥。穆宗即位，衔承璀不佑己，诛之。

《新唐书》卷八《宣宗纪》云：

大中十二年二月废穆宗忌日，停（穆宗）光陵朝拜及守陵宫人。

裴廷裕《东观奏记·上》云：

宪宗皇帝晏驾之夕，上（宣宗）虽幼，颇记其事，追恨光陵商臣之酷，即位后，诛鉏恶党无漏网者，郭太后以上英察孝果，且怀惭惧，时居兴庆官，与一二侍儿同升勤政楼，倚衡而望，便欲殒于楼下，欲成上过，左右急持之，即闻于上，上大怒，其夕太后暴崩，上志也。

《新唐书》卷一七九《李训传》略云：

宦人陈弘志时监襄阳军，训启帝（文宗）召还，至青泥驿，遣使者杖杀之。复以计白罢守澄观军容使，赐鸩死。又逐西川监军杨承和、淮南韦元素、河东王践言于岭外，已行，皆赐死。而崔潭峻前物故，诏剖棺鞭尸，元和逆党几尽。

《旧唐书》卷一七上《敬宗纪》略云：

辛丑，帝夜猎还宫，与中官刘克明、田务成（成，《通鉴》作澄）、许文端打球，军将苏佐明、王嘉宪、石定宽等二十八人饮酒。帝方酣，入室更衣，殿上烛忽灭，刘克明等同谋害帝，即时殂于室内。

《新唐书》卷八《文宗纪》略云：

文宗讳昂（初名涵），穆宗第二子也，始封江王。宝历二年十二月敬宗崩，刘克明等矫诏，以绛王悟句当军国事。壬寅，内枢密使王守澄、杨承和、神策护军中尉魏从简、梁守谦奉江王而立之，率神策六军、飞龙兵诛克明，杀绛王。

《旧唐书》卷一六九《李训传》略云：

文宗以宦者权宠太过，继为祸胎，元和末弒逆之徒尚在左右，虽外示优假，心不堪之。思欲芟落本根，以雪仇耻，九重深处，难与将相明言。前与侍讲宋申锡谋，谋之不臧，几成反噬（寅恪按：事见《旧唐书》卷一六七、《新唐书》卷一五二《宋申锡传》），自是巷伯尤横。因郑注得幸守澄，俾之援训，冀黄门不疑也。训既秉权衡，即谋诛内竖。中官陈弘庆者，自元和末负弒逆之名，忠义之士无不扼腕，时为襄阳监军，乃召自汉南，至青泥驿，遣人封杖决杀。王守澄自长庆已来知枢密，典禁军，作威作福。训既作相，以守澄为六军十二卫观军容使，罢其禁旅之权，寻赐酖杀之。训愈承恩顾，黄门禁军迎拜戢敛。

同书同卷《郑注传》略云：

是时，训、注之权，赫于天下。既得行其志，生平恩仇，丝毫必报。因杨虞卿之狱，挟忌李宗闵、李德裕，心所恶者，目为二人之党。朝士相继斥逐，班列为之一空（寅恪按：此事可参考《旧唐书》卷一七下《文宗纪·下》“大和九年八月九月”有关诸条，及同书卷一七四《李德裕传》、卷一七六《李宗闵传》，《新唐书》卷一七四《李宗闵传》、卷一八〇《李德裕传》等）。注自言有金丹之术，可去痿弱重膇之疾。始李愬自云百得效，乃移之守澄，亦神其事。由是中官视注皆怜之，卒以是售其狂谋，而守澄自贻其患。

《旧唐书》卷一八四《宦官传·王守澄传》略云：

时仇士良有翊上之功，为守澄所抑，位未通显。训奏用士良分守澄之权，乃以士良为左军中尉，守澄不悦，两相矛盾。训因其恶。大和九年，帝（文宗）令内养李好古赍酖赐守澄，秘而不发，守澄死，仍赠扬州大都督。其弟守涓为徐州监军，召还，至中牟，诛之。守澄豢养训、注，反罹其祸，人皆快其受佞而恶训、注之阴狡。

《资治通鉴》卷二四五“大和九年六月”条略云：

左神策中尉韦元素、枢密使杨承和、王践言居中用事，与王守澄争权不叶，李训、郑注因之出承和于西川，元素于淮南，践言于河东，皆为监军。

《新唐书》卷一七九《李训传》略云：

出注使镇凤翔，外为助援，擢所厚善分总兵柄，于是王璠为太原节度使，郭行余为邠宁节度使，罗立言权京兆尹，韩约金吾将军，李孝本权御史中丞。阴许璠、行余多募士及金吾台府卒，劫以为用。十一月壬戌（二十一日），帝（文宗）御紫宸殿，约奏甘露降金吾左仗树，辇如含元殿，诏宰相群臣往视，还，训奏言：“非甘露。”帝顾中尉仇士良、鱼志弘等验之，训因欲闭止诸宦人，使无逸者。时璠、行余皆辞赴镇，兵列丹凤门外，训传呼曰：“两镇军入受诏旨！”闻者趋入，邠宁军不至。宦人至仗所，会风动庑幕，见执兵者，士良等惊，走出，阍者将阖扉，为宦侍叱争，不及闭。训急，连呼金吾兵曰：“卫乘舆者，人赐钱百千！”于是有随训入者。宦人曰：“急矣！”即扶辇，决罘罳下殿趋，训攀辇曰：“陛下不可去！”士良曰：“李训反。”帝曰：“训不反。”士良手搏训而踬，训压之，将引刀靴中，救至，士良免。立言、孝本领众四百东西来，上殿与金吾士纵击，宦官死者数十人。训持辇愈急，至宣政门，宦人郗志荣揕训仆之，辇入东上阁，即闭，宫中呼万岁。会士良遣神策副使刘泰伦、陈君奕等率卫士五百挺兵出，所值辄杀。杀诸司史六七百人，复分兵屯诸宫门，捕训党千余人，斩四方馆，流血成渠。

赞曰：李德裕尝言天下有常势，北军是也。训因王守澄以进，此时出入北军，若以上意说诸将，易如靡风，而反以台、府抱关游徼抗中人，以搏精兵，其死宜哉！文宗尝称：“训天下奇才。”德裕曰：“训曾不得齿徒隶，尚何才之云！”世以德裕言为然（寅恪按：李德裕语见其著《穷愁志奇才论》）。

《资治通鉴》卷二四五《唐纪》“太和九年十一月壬戌（即二十一日）甘霹事变”条，其结论有云：

自是天下事皆决于北司，宰相行文书而已。

《唐语林》卷七《补遗》云：

宣宗崩，内官定策立懿宗，入中书商议，命宰臣署状，宰相将有不同者。夏侯孜曰：“三十年前外大臣得与禁中事，三十年以来外大臣固不得知，但是李氏子孙，内大臣定，外大臣即北面事之，安有是非之说？”

张固《幽闲鼓吹》云：

朱崖（李德裕）在维扬，监军杨钦义追入，必为枢近，而朱崖（德裕）致礼皆不越寻常，钦义心衔之。一日邀中堂饮，更无余宾，而陈设宝器、图书数床，皆殊绝，一席只奉亦竭情礼。宴罢，皆以赠之，钦义大喜过望。行至汴州，有诏令监淮南军，钦义至，即具前时所获归之，朱崖曰：“此无所直，奈何相拒？”悉却与之，钦义感悦数倍，后竟作枢密使，武皇一朝之柄用皆钦义所致也。

《资治通鉴》卷二四七“会昌三年五月壬寅以翰林学士承旨崔铉为中书侍郎同平章事”条云：

上（武宗）夜召学士韦琮，以铉名授之，令草制，宰相、枢密皆不之知。时枢密使刘行深、杨钦义皆愿悫，不敢预事，老宦者尤之曰：“此由刘、杨懦怯，堕败旧风故也。”

同书卷二四八“会昌六年三月”条云：

上（武宗）疾笃，旬日不能言。诸宦者密于禁中定策，辛酉，下诏称：“皇子冲幼，须选贤德，光王怡可立为皇太叔，更名忱，一应军国政事令权句当。”甲子，上崩。丁卯，宣宗即位。

胡注：

以武宗之英达，李德裕之得君，而不能定后嗣，卒制命于宦竖，北司掌兵，且专宫禁之权也。

《唐语林》卷二“政事”类下（参《新唐书》卷一六九《韦贯之传附澳传》）云：

宣宗暇日召翰林学士韦澳入。上曰：“要与卿款曲，少间出外，但言论诗！”上乃出诗一篇。有小黄门置茶床讫，亟屏之。乃问：“朕于敕使如何？”澳曰：“威制前朝无比。”上闭目摇手曰：“总未，依前怕他。在卿如何？计将安出？”澳既不为之备，率意对曰：“谋之于外廷，即恐有大和事（寅恪按：大和事指甘露事变），不若就其中拣拔有才者，委以计事。上曰：“此乃末策，朕行之，初擢其少者，至黄，至绿，至绯，皆感恩，若紫衣挂身，即合为一片矣。”澳惭汗而退。

《北梦琐言》卷五“令狐公密状”条云：

唐大和中，阉官恣横，因甘露事，王涯等皆罹其祸，竟未昭雪。宣宗即位，深抑其权，末年尝授旨于宰相令狐公（绹），欲尽诛之，虑其冤，乃密奏牓子曰：“但有罪莫舍，有阙莫填，自然无遗类矣。”后为宦者所见，于是南（衙）北（司）益相水火，洎昭宗末崔侍中（胤）得行其志，然而玉石俱焚也。

《通鉴》卷二五〇“咸通二年二月”条云：

是时士大夫深疾宦官，事有小相涉，则众共弃之。建州进士叶京尝预宣武军宴，识监军之面。既而及第，在长安与同年出游，遇之于涂，马上相揖。因之，谤议喧然，遂沈废终身。其不相悦如此。

寅恪按：《昌黎外集》卷三有《送汴州监军俱文珍序（并诗）》，备极谄谀之词。夫文珍亦宣武军监军也，而退之与叶京之遭遇乃迥不相似，据是可知贞元及咸通时，士大夫与阉寺关系之异同矣。

《旧唐书》卷一八四《宦官传·杨复恭传》略云：

李茂贞收兴元，进复恭前后与守亮私书六十纸，诉致仕之由云：“吾于荆榛中援立寿王，有如此负心门生天子，既得尊位，乃废定策国老。”

同书同卷同传末略云：

是月（光化三年正月），全忠迎驾长安，诏以崔胤为宰相，兼判六军诸卫。胤奏曰：“高祖、太宗时，无内官典军旅。自天宝以后，宦官浸盛。贞元、元和，分羽林卫为左右神策军，使卫从，令宦官主之，自是参掌枢密。由是内务百司，皆归宦者，不剪其本根，终为国之蟊贼。内诸司使务宦官主者，望一切罢之，诸道监军使，并追赴阙廷。”诏曰：“其第五可范以下并宜赐死。其在畿甸同华、河中，并尽底处置讫，诸道监军使以下，及管内经过并居停内使，敕到并仰随处诛夷讫闻奏。其左右神策军，并令停废。”

《新唐书》卷五〇《兵志》略云：

其后京畿之西，多以神策军镇之，皆有屯营。军司之人，散处甸内，皆恃势凌暴，民间苦之。自德宗幸梁还，以神策兵有劳，皆号“兴元元从奉天定难功臣”，恕死罪。中书、御史府、兵部乃不能岁比其籍，京兆又不敢总举名实。三辅人假比于军，一牒至十数。长安奸人多寓占两军，身不宿卫，以钱代行，谓之纳课户。益肆为暴，吏稍禁之，辄先得罪，故当时京尹、赤令皆为之敛屈。十年，京兆尹杨于陵请置挟名敕，五丁许二丁居军，余差以条限，由是豪强少畏。十二年，以监句当左神策军、左监门卫大将军、知内侍省事窦文场为左神策军护军中尉，监句当右神策军、右监门卫将军、知内侍省事霍仙鸣为右神策军护军中尉，监右神威军使、内侍兼内谒者监张尚进为右神威军中护军，监左神威军使、内侍兼内谒者监焦希望为左神威军中护军。护军中尉、中护军皆古官，帝既以禁卫假宦官，又以此宠之。十四年，又诏左右神策置统军，以崇亲卫，如六军。时边兵衣饷多不赡，而戍卒屯防，药茗蔬酱之给最厚。诸将务为诡辞，请遥隶神策军，禀赐遂赢旧三倍，由是塞上往往称神策行营，皆内统于中人矣，其军乃至十五万。故事，京城诸司、诸使、府、县，皆季以御史巡囚。后以北军地密，未尝至。十九年，监察御史崔䓕不知近事，遂入右神策，中尉奏之，帝怒，杖䓕四十，流崖州。顺宗即位，王叔文用事，欲取神策兵柄，乃用故将范希朝为左右神策、京西诸城镇行营兵马节度使，以夺宦者权而不克。昭宗召朱全忠兵入诛宦官，宦官觉，劫天子幸凤翔。全忠围之岁余，天子乃诛中尉韩全诲、张弘彦等二十余人，以解梁兵，乃还长安。于是悉诛宦官，而神策左右军由此废矣。

《白氏长庆集》卷一《宿紫阁山北村》诗云：

晨游紫阁峰，暮宿山下村。村老见予喜，为予开一尊。举杯未及饮，暴卒来入门。紫衣挟刀斧，草草十余人。夺我席上酒，掣我盘中餐。主人退后立，敛手反如宾。中庭有奇树，种来三十春。主人惜不得，持斧断其根。口称采造家，身属神策军。主人慎勿语，中尉正承恩。

十七　唐后期财政

《唐会要》卷八三《租税·上》云：

建中元年正月五日敕文：“宜委黜陟使与观察使及刺史、转运所由，计百姓及客户，约丁产、定等第，均率作年支两税。如当处土风不便，更立一限。其比来征科色目，一切停罢。”至二月二十一日起请条请，令黜陟观察使及州县长官，据旧征税数，及人户土客定等第钱数多少，为夏秋两税。其鳏寡茕独不支济者，准制放免。其丁租庸调并入两税，州县常存丁额，准式申报。其应科斛斗，请据大历十四年见佃青苗地额均税。夏税六月内纳毕，秋税十一月内纳毕。其黜陟使每道定税讫，具当州府应税都数，及征纳期限，并支留合送等钱物斛斗，分析闻奏，并报度支、金部、仓部、比部。其月，大赦天下，遣黜陟使观风俗，仍与观察使、刺史计人产等级，为两税法。此外敛者，以枉法论。

其年八月，宰相杨炎上疏奏曰：“国家初定令式，有租赋庸调之法。至开元中，玄宗修道德，以宽仁为治本，故不为版籍之书。人户浸溢，提防不禁。丁口转死，非旧名矣.田亩移换，非旧额矣.贫富升降，非旧第矣。户部徒以空文，总其故书，盖非得当时之实。旧制，人丁戍边者，蠲其租庸，六岁免归。玄宗方事夷狄，戍者多死不返，边将怙宠而讳败，不以死申，故其贯籍之名不除。至天宝中，王为户口使，方务聚敛以丁籍且存，则丁身焉往，是隐课而不出耳。遂按旧籍计除六年之外，积征其家三十年租庸。天下之人，苦而无告，则租庸之法弊久矣。迨至德之后，天下兵起，始以兵役，因之饥疠，征求运输，百役并作，人户凋耗，版图空虚。军国之用，仰给于度支、转运二使.四方大镇，又自给于节度、团练使.赋敛之司，增数而莫相统摄。于是纲目大坏，朝廷不能覆诸使，诸使不能覆诸州，四方贡献悉入内库。权臣猾吏缘以为奸，或公托进献，私为赃盗者，动以万计。有重兵处，皆厚自奉养，正赋所入无几。吏之职名，随人署置，俸给厚薄由其增损。故科敛之名凡数百，废者不削，重者不去，新旧仍积，不知其涯。百姓受命而供之，旬输月送，无有休息。吏因其苛，蚕食于人。凡富人多丁，率为官为僧，以色役免.贫人无所入，则丁存，故课免于上，而赋增于下。是以天下残瘁，荡为浮人，乡居地著者，百不四五，如是者迨三十年。”炎遂请作两税法，以一其名，曰：“凡百役之费，一钱之敛，先度其数。而赋于人，量出以制入，户无土客，以见居为簿.人无丁中，以贫富为差。不居处而行商者，在所州县税三十之一。度所取与居者均，使无侥幸。居人之税，秋夏两征之。俗有不便者，正之。其租庸杂徭悉省，而丁额不废，申报出入如旧式。其田亩之税，率以大历十四年垦田之数为准，而均征之。夏税无过六月，秋税无过十一月。逾岁之后，有户增而税减轻，及人散而失均者，进退长吏，而以度支总统之。”德宗善而行之。

同书卷八八“仓及常平仓”门略云：

贞观二年四月三日，尚书左丞戴胄上言曰：“今请自王公以下，爰及众庶，计所垦田，稼穑顷亩，每至秋熟，准其见苗，以理劝课，尽令出粟。麦稻之乡，亦同此税。各纳所在，立为义仓。”上（太宗）曰：“宜下有司，议立条制。”户部尚书韩仲良奏：“王公以下，垦田亩纳二升。其粟麦粳稻之属，各依土地，贮之州县，以备凶年。”制可之。

永徽二年闰九月六日敕：“义仓据地收税，实是劳烦，宜令率户出粟。上下户五石，余各有差。”

《通典》卷一二“轻重”门云：

开元二十五年定式：“王公以下，每年户别据所种田，亩别税粟二升，以为义仓。其商贾户若无田及不足者，上上户税五石，上中以下递减各有差。诸出给杂种准粟者，稻谷一斗五升当粟一斗。其折纳糙米者，稻三石折纳糙米一石四斗。”

《旧唐书》卷一四八《裴垍传》（参《通鉴》卷二三七“宪宗元和三年九月”条）云：

先是，天下百姓输赋于州府：一曰上供，二曰送使，三曰留州。建中初定两税时，货重钱轻.是后货轻钱重，齐人所出，固已倍其初征。而其留州、送使，所在长吏又降省估，使就实估，以自封殖而重赋于人。及垍为相，奏请：“天下留州、送使物，一切令依省估。其所在观察使仍以其所莅之郡，租赋自给，若不足，然后征于支郡。”其诸州送使额，悉变为上供，故江淮稍息肩。

《唐会要》卷八七《转运盐铁总叙》云：

元和二年三月，以李巽代之（杜佑判度支盐铁转运使）。先是，李锜判使，天下榷酤漕运，由其操割，专事贡献，牢其宠渥。中朝秉事者悉以利交，盐铁之利，积于私室，而国用日耗。巽既为盐铁使，大正其事，其堰埭先隶浙西观察使者，悉归之，因循权置者，尽罢之。增置河阴敖仓，置桂阳监，铸平阳铜山为钱。又奏：“江淮、河南、峡内、兖郓、岭南盐法监院，去年收盐价缗钱七百二十七万，比旧法张其估二千七百八十余万，非实数也。今请以其数除为煮盐之外，付度支收其数。”盐铁使煮盐，利系度支，自此始也。又以程异为扬子留后，四年四月五日，巽卒。自榷筦之兴，唯刘晏得其术，而巽次之。然初年之利，类晏之季年，季年之利，则三倍于晏矣。旧制，每岁运江淮米五十万斛，至河阴留十万，四十万送渭仓。晏殁，久不登其数，惟巽掌使三载，无升斗之缺焉。六月，以河东节度使李墉代之。五年，墉为淮南节度使，以宣州观察使卢坦代之。六年，坦奏：“每年江淮运糙米四十万石到渭桥，近日欠阙大半，详旋收籴、递年贮备。”从之。坦改户部侍郎，以京兆尹王播代之。播遂奏：“元和五年，江淮、河南、岭南、峡中、兖郓等盐利钱六百九十八万贯，比量改法以前旧盐利时价，四倍虚估，即此钱当为千七百四十余万贯矣。请付度支收管。”从之。其年诏曰：“两税法悉委郡国，初极便人，但缘约法之时，不定物估，今度支盐铁，泉货是司，各有分巡，置于都会。爰命帖职，周视四方，简而易从，庶叶权便。政有所弊，事有所宜，皆得举闻，副我忧寄。”以扬子盐铁留后为江淮以南两税使，江陵留后为荆衡汉沔东界、彭蠡南及日南两税使，度支山南西道分巡院官充三川两税使。峡内煎盐五监先属盐铁使，今宜割属度支，便委山南西道两税使兼知籴卖。”峡内盐属度支，自此始也。

七年，王播奏：“去年盐利，除割峡内井盐，收钱六百八十五万。”从实估也。又奏：“商人于户部、度支、盐铁三司飞钱，谓之便换。”

《颜鲁公文集》附殷亮撰《颜鲁公行状》云：

华于是复诣平原，与公相见，公因问以足用之计，华遂与公数日参议，以定钱收景城盐，沿河置场，令诸郡略定一价，节级相输，而军用遂赡。时北海郡录事参军第五琦随刺史贺兰进明招讨于河北，睹其事，遂窃其法，乃奏肃宗于凤翔，至今用之不绝，然犹未得公本策之妙旨焉。

《新唐书》卷一四九《刘晏传》云：

领东都、河南、江淮转运、租庸、盐铁、常平使。时大兵后，京师米斗千钱，禁膳不兼时，甸农挼穗以输。晏乃自桉行，浮淮、泗，达于汴，入于河。右循底柱、硖石，观三门遗迹.至河阴、巩、洛，见宇文恺梁公堰，厮河为通济渠，视李杰新堤，尽得其病利。然畏为人牵制，乃移书于宰相元载，以为：“大抵运之利与害各有四：京师三辅，苦税入之重，淮、湖粟至，可减徭赋半，为一利。东都凋破，百户无一存，若漕路流通，则聚落邑廛渐可还定，为二利。诸将有不廷，戎虏有侵盗，闻我贡输错入，军食丰衍，可以震耀夷夏，为三利。若舟车既通，百货杂集，航海梯峤，可追贞观、永徽之盛，为四利。起宜阳、熊耳、虎牢、成皋五百里，见户才千余，居无尺椽，爨无盛烟，兽游鬼哭，而使转车挽漕，功且难就，为一病。河、汴自寇难以来，不复穿治，崩岸灭木（水），所在淤，涉泗（洄）千里，如罔水行舟，为二病。东垣、厎柱、渑池、北河之间六百里，戍逻久绝，夺攘奸宄，夹河为薮，为三病。淮阴去蒲坂，亘三千里，屯壁相望，中军皆鼎司元侯，每言衣无纩，食半菽，挽漕所至，辄留以馈军，非单车使者折简书所能制，为四病。”载方内擅朝权，既得书，即尽以漕事委晏，故晏得尽其才。岁输始至，天子大悦，遣卫士以鼓吹迓东渭桥，驰使劳曰：“卿，朕酂侯也。”凡岁致四十万斛，自是关中虽水旱，物不翔贵矣。

同书卷五四《食货志》云：

自兵起，流庸未复，税赋不足供费，盐铁使刘晏以为因民所急而税之，则国足用。于是上盐法轻重之宜，以盐吏多则州县扰，出盐乡因旧监置吏，亭户粜商人，纵其所之。江、岭去盐远者，有常平盐，每商人不至，则减价以粜民，官收厚利而人不知贵。晏又以盐生霖潦则卤薄，暵旱则土溜坟，乃随时为令，遣吏晓导，倍于劝农。吴、越、扬、楚盐廪至数千，积盐二万余石。有涟水、湖州、越州、杭州四场，嘉兴、海陵、盐城、新亭、临平、兰亭、永嘉、太昌、候官、富都十监，岁得钱百余万缗，以当百余州之赋。自淮北置巡院十三，曰扬州、陈许、汴州、庐寿、白沙、淮西、甬桥、浙西、宋州、泗州、岭南、兖郓、郑滑，捕私盐者，奸盗为之衰息。然诸道加榷盐钱，商人舟所过有税。晏奏罢州县率税，禁堰埭邀以利者。晏之始至也，盐利岁才四十万缗，至大历末，六百余万缗。天下之赋，盐利居半，宫闱服御、军饷、百官禄俸皆仰给焉。

《旧唐书》卷一四《宪宗纪·上》（参《通鉴》卷二三七“元和二年”条胡注及《唐会要》卷六三“修撰”条）云：

己卯，史官李吉甫撰元和国计簿，总计天下方镇凡四十八，管州府二百九十五，县一千四百五十三，户二百四十四万二百五十四，其凤翔、鄜坊、邠宁、振武、泾原、银夏、灵盐、河东、易定、魏博、镇冀、范阳、沧景、淮西、淄青十五道，凡七十一州，不申户口。每岁赋入倚办，止于浙江东西、宣歙、淮南、江西、鄂岳、福建、湖南等八道，合四十九州，一百四十四万户。比量天宝供税之户，则四分有一。天下兵戎仰给县官者八十三万余人，比量天宝士马，则三分加一，率以两户资一兵。其他水旱所损，征科发敛，又在常役之外。吉甫都纂其事，成书十卷。

同书卷一九下《僖宗纪》云：

丁卯，车驾至京师。时李昌符据凤翔，王重荣据蒲、陕，诸葛爽据河阳、洛阳，孟方立据邢、洺，李克用据太原、上党，朱全忠据汴、滑，秦宗权据许、蔡，时溥据徐、泗，朱瑄据郓、齐、曹、濮，王敬武据淄、青，高骈据淮南八州，秦彦据宣、歙，刘汉宏据浙东，皆自擅兵赋，迭相吞噬，朝廷不能制。江淮转运路绝，两河、江淮赋不上供，但岁时献奉而已。国命所能制者，河西、山南、剑南、岭南西道数十州，大约郡将自擅，常赋殆绝，藩侯废置，不自朝廷，王业于是荡然。

十八　黄巢　沙陀

《旧唐书》卷一九下《僖宗纪》“广明元年六月”条云：

铎遣人说高文集令归国，文集与沙陀首领李友金、萨葛都督米海万、安庆都督史敬存以前蔚州归款于李琢。时克用率众御燕军于雄武军。七月，沙陀三部落李友金等开门迎大军。

《新唐书》卷二一八《沙陀传》云：

巢攻潼关，入京师，诏河东监军陈景思发代北军。时沙陀都督李友金屯兴唐军，萨葛首领米海万、安庆都督史敬存屯感义军。

《资治通鉴》卷二五三“唐僖宗广明元年六月”条略云：

李克用遣大将高文集守朔州，自将其众拒可举于雄武军。铎遣人说文集归国，文集执克用将傅文达，与沙陀酋长李友金、萨葛都督米海万、安庆都督史敬存皆降于琢，开门迎官军。

《新唐书》卷一四八《康日知传附承训传》（参《旧唐书》卷一九上《懿宗纪》“咸通四年五年九年十年诸”条，及《新唐书》卷一一四《崔融传附彦曾传》等）略云：

咸通中，南诏复盗边。武宁兵七百戍桂州（寅恪按：《新唐书》卷六五《方镇表》武宁军节度使治徐州）。六岁不得代，列校许佶、赵可立因众怒杀都将，诣监军使丐粮铠北还，不许，即擅斧库，劫战械，推粮料判官庞勋为长，勒众上道。懿宗遣中人张敬思部送，诏本道观察使崔彦曾慰安之。次潭州，监军诡夺其兵，勋畏必诛，篡舟循江下。益裒兵，招亡命，遂入徐州，据之。帝遣中人康道隐宣慰徐州，道隐还，固求节度，帝乃拜承训徐泗行营都招讨使，率魏博、鄜延、义武、凤翔、沙陀、吐浑兵二十万讨之，勋以其父举直守徐州（承训使降将张玄稔破徐州），勋闻徐已拔，自石山而西，所在焚掠。承训悉兵八万逐北，沙陀将朱邪赤衷急追至宋州，勋焚南城，为刺史郑冲所破，将南趋亳，承训兵循涣而东，贼走蕲县，官兵断桥，不及济，承训乃纵击之，斩首万级，余皆溺死，阅三日，得勋尸。

同书卷二二二中《南蛮传·南诏传》云：

会西川节度使陈敬瑄申和亲议，时卢携复辅政，与豆卢瑑皆厚（主和之高）骈，乃谲说帝（僖宗）曰：“宣宗皇帝收三州七关，平江、岭以南，至大中十四年，内库赀积如山，户部延资充满，故宰相敏中领西川，库钱至三百万缗，诸道亦然。咸通以来，蛮始叛命，再入安南、邕管，一破黔州，四盗西川，遂围卢耽，召兵东方，戍海门，天下骚动，十有五年，赋输不内京师者过半，中藏空虚，士死瘴疠，燎骨传灰，人不念家，亡命为盗，可为痛心。”

赞曰：唐亡于黄巢，而祸基于桂林。

同书卷二二五下《黄巢传》略云：

黄巢，曹州冤句人。世鬻盐，富于赀。善击剑骑射，稍通书记，辩给，喜养亡命。咸通末，仍岁饥，盗兴河南。乾符二年，濮名贼王仙芝乱长垣，有众三千，残曹、濮二州，俘万人，势遂张。所在肆掠，而巢喜乱，即与群从八人，募众得数千人，以应仙芝。

《资治通鉴》卷二五二《僖宗纪》“乾符二年六月”条云：

巢少与仙芝皆以贩私盐为事。

同书卷二五四《僖宗纪》“中和元年八月”条略云：

武宁节度使支详遣牙将时溥、陈璠将兵五千入关讨黄巢。溥至东都，矫称详命，召师还与璠合兵，屠河阴，掠郑州而东。

《旧唐书》卷二〇〇下《黄巢传》云：

时京畿百姓皆砦于山谷，累年废耕耘，贼坐空城，赋输无入，谷食腾踊，米斗三十千。官军皆执山砦百姓，鬻于贼为食，人获数十万。朝士皆往来同、华，或以卖饼为业。

同书卷一九下《僖宗纪》（参《旧唐书》卷一六一《李光颜传》、《新唐书》卷一六五《郑余庆传附从谠传》、卷一六七《王播传附式传》、卷一七一《李光颜传》、卷一八八《杨行密传》、卷一八九《高仁厚传》、卷二百八《宦者传·下·田令孜传》、卷二一四藩镇泽潞《刘悟传》，又同书卷四三下《地理志》“羁縻州回纥州鸡田州”条、卷六四《方镇表》“兴凤陇栏大中五年”条等）略云：

十二月，（黄巢）贼陷江陵之郛，知温求援于襄阳，山南东道节度使李福悉其师援之。时沙陀军五百骑在襄阳，军次荆门，骑军击贼，败之。贼尽焚荆南郛郭而去。

四月庚辰，收复京城。天下行营兵马都监杨复光上章告捷，曰：“雁门节度使李克用杀贼无非手刃，入阵率以身先。忠武黄头军使庞从等三十二都，随李克用自光泰门先入京师，力摧凶逆。伏自收平京国，三面皆立大功，若破敌摧锋，雁门实居其首。”五月，王铎罢行营都统。时中尉田令孜用事，自负帷幄之功，以铎用兵无功，而由杨复光建策召沙陀，成破贼之效，欲权归北司，乃黜王铎而悦复光也。

十九　唐代文学

今开六门，略论韩愈之思想学术及当时政治社会之情况如下：

一曰：建立道统，证明传授之渊源。

二曰：直指人伦，扫除章句之繁琐。

三曰：排斥佛老，匡救政俗之弊害。

四曰：呵诋释迦，申明夷夏之大防。

五曰：改进文体，广收宣传之效用。

六曰：奖掖后进，期望学说之流传。

《韩昌黎集》卷一一《原道》略云：

古之为民者四，今之为民者六。古之教者处其一，今之教者处其三。农之家一，而食粟之家六。工之家一，而用器之家六。贾之家一，而资焉之家六。奈之何民不穷且盗也。

是故君者，出令者也。臣者，行君之令而致之民者也。民者，出粟米麻丝，作器皿，通货财，以事其上者也。君不出令，则失其所以为君。臣不行君之令而致之民，则失其所以为臣。民不出粟米麻丝，作器皿，通货财，以事其上，则诛。

传曰，古之欲明明德于天下者，先治其国.欲治其国者，先齐其家.欲齐其家者，先修其身.欲修其身者，先正其心.欲正其心者，先诚其意。然则古之所谓正心而诚意者，将以有为也。今也欲治其心，而外天下国家，灭其天常，子焉而不父其父，臣焉而不君其君，民焉而不事其事。

曰：斯道也，何道也？曰：斯吾所谓道也，非向所谓老与佛之道也。尧以是传之舜，舜以是传之禹，禹以是传之汤，汤以是传之文武周公，文武周公传之孔子，孔子传之孟轲，轲之死，不得其传焉。

人其人，火其书，庐其居，明先王之道以道之，鳏寡孤独废疾者有养也，其亦庶乎其可也。

同书卷二《送灵师》诗略云：

佛法入中国，尔来六百年。齐民逃赋役，高士著幽禅。官吏不之制，纷纷听其然。耕桑日失隶，朝署时遗贤。

同书卷三九《论佛骨表》略云：

臣某言，伏以佛者，夷狄之一法耳。自后汉时流入中国，上古未尝有也。假如其身至今尚在，奉其国命，来朝京师，陛下容而接之，不过宣政一见，礼宾一设，赐衣一袭，卫而出之于境，不令惑众也。

同书卷二三《祭十二郎文》略云：

呜呼！吾少孤，及长，不省所怙，惟兄嫂是依。中年，兄殁南方，吾与汝俱幼，从嫂归葬河阳，既又与汝就食江南。零丁孤苦，未尝一日相离也。

《全唐诗》卷一二函《韩愈》卷十《赠译经僧》诗云：

万里休言道路赊，有谁教汝度流沙。只今中国方多事，不用无端更乱华。

《新唐书》卷一〇九《王玙传》（参《旧唐书》卷一三〇《王玙传》）略云：

玄宗在位久，推崇老子道，好神仙事，广修祠祭，靡神不祈。玙上言，请筑坛东郊祀青帝，天子入其言，擢太常博士、侍御史，为祠祭使。玙专以祠解中帝意，有所禳祓，大抵类巫觋。汉以来葬丧皆有瘗钱，后世里俗稍以纸寓钱为鬼事，至是玙乃用之。肃宗立，累迁太常卿，又以祠祷见宠。乾元三年，拜蒲、同、绛等州节度使，俄以中书侍郎同中书门下平章事。时大兵后，天下愿治，玙望轻，无它才，不为士议谐可，既骤得政，中外怅骇。乃奏置太一坛，劝帝身见九宫祠。帝由是专意，它议不能夺。帝尝不豫，太卜建言，祟在山川。玙遣女巫乘传分祷天下名山大川，巫皆盛服，中人护领，所至干托州县，赂遗狼藉。时有一巫美而蛊，以恶少年数十自随，尤狡不法。驰入黄州，刺史左震晨至馆请事，门不启。震怒，破入，取巫斩廷下，悉诛所从少年，籍其赃得十余万，因遣还中人。既以闻，玙不能诘，帝亦不加罪。明年，罢玙为刑部尚书，又出为淮南节度使，犹兼祠祭使。始，玙托鬼神致位将相，当时以左道进者纷纷出焉。

《旧唐书》卷一三〇《李泌传》云：

泌颇有谠直之风，而谈神仙诡道，或云尝与赤松子、王乔、安期、羡门游处，故为代所轻，虽诡道求容，不为时君所重。德宗初即位，尤恶巫祝怪诞之士。初，肃宗重阴阳祠祝之说，用妖人王玙为宰相，或命巫媪乘驿行郡县以为厌胜。凡有所兴造功役，动牵禁忌。而黎干用左道位至尹京，尝内集众工，编刺珠绣为御衣，既成而焚之，以为禳襘，且无虚月。德宗在东宫，颇知其事，即位之后，罢集僧于内道场，除巫祝之祀。有司言宣政内廊坏，请修缮，而太卜云：“孟冬为魁冈，不利穿筑，请卜他月。”帝曰：“春秋之义，启塞从时，何魁冈之有？”卒命修之。又代宗山陵灵驾发引，上号送于承天门，见辒辌不当道，稍指午未间。问其故，有司对曰：“陛下本命在午，故不敢当道。”上号泣曰：“安有枉灵驾而谋身利？”卒命直午而行。及建中末，寇戎内梗，桑道茂有城奉天之说，上稍以时日禁忌为意，而雅闻泌长于鬼道，故自外征还，以至大用，时论不以为惬。

《国史补·上》“李泌任虚诞”条（参《太平广记》卷二八九“妖妄”类“李泌”条）云：

李相泌以虚诞自任。尝对客曰：“令家人速洒扫，今夜洪崖先生来宿。”有人遗美酒一榼，会有客至，乃曰：“麻姑送酒来，与君同倾。”倾之未毕，阍者云：“某侍郎取榼子。”泌命倒还之，略无怍色。

《唐会要》卷四七《议释教·上》（参《旧唐书》卷一二七《彭偃传》）略云：

大历十三年四月，剑南东川观察便李叔明奏请澄汰佛、道二教，下尚书省集议。都官员外郎彭偃献议曰：“王者之政，变人心为上，因人心次之，不变不因，循常守故者为下，故非有独见之明，不能行非常之事。今陛下以维新之政，为万代法，若不革旧风，令归正道者，非也。当今道士，有名无实，时俗鲜重，乱政犹轻，惟有僧尼，颇为秽杂。自西方之教，被于中国，去圣日远，空门不行五浊，比邱但行粗法，爰自后汉，至于陈隋，僧之教灭，其亦数四，或至坑杀，殆无遗余，前代帝王，岂恶僧道之善如此之深耶？盖其乱人亦已甚矣。且佛之立教，清净无为，若以色见，即是邪法，开示悟入，惟有一门，所以三乘之人，比之外道。况今出家者，皆是无识下劣之流，纵其戒行高洁，在于王者，已无用矣。今叔明之心甚善，然臣恐其奸吏诋欺，而去者未必非，留者不必是，无益于国，不能息奸，既不变人心，亦不因人心，强制力持，难致远耳。臣闻天生蒸民，必将有职，游行浮食，王制所禁。故有才者受爵禄，不肖者出租税，此古之常道也。今天下僧道不耕而食，不织而衣，广作危言险语，以惑愚者。一僧衣食，岁计约三万有余，五丁所出，不能致此。举一僧以计天下，其费可知。陛下日旰忧勤，将去人害，此而不救，奚其为政？臣伏请僧道未满五十者，每年输绢四匹，尼及女道士未满五十者，输绢二匹。其杂色役，与百姓同。有才智者，令入仕。请还俗为平人者听，但令就役输课，为僧何伤？臣窃料其所出，不下今之租赋三分之一，然则陛下之国富矣，苍生之害除矣。其年过五十者，请皆免之。夫子曰：五十而知天命。列子曰：不斑白，不知道。人年五十岁，嗜欲已衰，纵不出家，心已近道，况戒律检其性情哉？臣以为此令既行，僧尼规避还俗者固已大半，其年老精修者，必尽为人师，则道释二教益重明矣。”上深嘉之。

《新唐书》卷一七六《韩愈传》略云：

愈成就后进士，往往知名。经愈指授，皆称“韩门弟子”。

《旧唐书》卷一六〇《韩愈传》略云：

大历、贞元之间，文字多尚古学，效扬雄、董仲舒之述作，而独孤及、梁肃最称渊奥，儒林推重。愈从其徒游，锐意钻仰，欲自振于一代。

《新唐书》卷一七六《韩愈传》略云：

愈生三岁而孤，随伯兄会贬官岭表。

《韩昌黎集》卷一《复志赋》略云：

当岁行之未复兮，从伯氏以南迁。凌大江之惊波兮，过洞庭之漫漫。至曲江而乃息兮，逾南纪之连山。嗟日月其几何兮，携孤嫠而北旋。值中原之有事兮，将就食于江之南。

李汉《昌黎先生集·序》略云：

先生生于大历戊申，幼孤，随兄播迁韶岭。

附年表

公元五一八年  （北朝）魏孝明帝神龟元年

公元五二八年  （北朝）魏孝明帝武泰元年

魏孝庄帝建义元年、永安元年

（南朝）　梁武帝大通二年

公元五七七年  （北朝）周武帝建德六年

公元五八一年　 隋文帝开皇元年

公元五九〇年　 隋文帝开皇十年

公元六一七年 　隋炀帝大业十三年（十一月壬戌隋恭帝改元义宁）

隋恭帝义宁元年

公元六一八年　 隋恭帝义宁二年（五月甲子唐改元武德）

唐高祖武德元年

公元六八五年 　唐武后垂拱元年

公元七五六年　 唐玄宗天宝十五载

唐肃宗至德元载

公元九〇七年　 梁太祖开平元年