# 寅恪尝草《隋唐制度渊源略论稿》，于李唐一代法制诸端，妄有所论...

自序

寅恪尝草《隋唐制度渊源略论稿》，于李唐一代法制诸端，妄有所论述。至于政治史事，以限于体例，未能涉及。兹稿所言则以唐代之政治史为范围，盖所以补前稿之未备也。夫吾国旧史多属于政治史类，而《资治通鉴》一书，尤为空前杰作。今草兹稿，可谓不自量之至！然区区之意，仅欲令初学之读《通鉴》者得此参考，或可有所启发，原不敢谓有唐一代政治史之纲要，悉在此三篇中也。倘承通识君子不误会创草兹稿之本旨，而纠正其讹谬，何幸如之！

壬午七夕陈寅恪书于桂林良丰雁山别墅。