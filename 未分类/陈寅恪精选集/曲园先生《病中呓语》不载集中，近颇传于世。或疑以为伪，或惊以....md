# 曲园先生《病中呓语》不载集中，近颇传于世。或疑以为伪，或惊以...

俞曲园先生《病中呓语》跋

曲园先生《病中呓语》不载集中，近颇传于世。或疑以为伪，或惊以为奇。疑以为伪者固非，惊以为奇者亦未为得也。天下之致颐者莫过于人事，疑若不可以前知。然人事有初中后三际（借用摩尼教语），犹物状有线面体诸形。其演嬗先后之间，即不为确定之因果，亦必生相互之关系。故以观空者而观时，天下人事之变，遂无一不为当然而非偶然。既为当然，则因有可以前知之理也。此诗之作，在旧朝德宗景皇帝庚子辛丑之岁，盖今日神州之世局，三十年前已成定而不可移易。当时中智之士莫不惴惴然睹大祸之将届，况先生为一代儒林宗硕，湛思而通识之人，值其气机触会，探演微隐以示来者，宜所言多中，复何奇之有焉！

尝与平伯言：“吾徒今日处身于不夷不惠之间，托命于非驴非马之国，其所遭遇，在此诗第二第六首之间，至第七首所言，则邈不可期，未能留命以相待，亦姑诵之玩之，譬诸遥望海上神山，虽不可即，但知来日尚有此一境者，未始不可以少纾忧生之念，然而其用心苦矣。”

《钟离意别传》（见《后汉书·列传》卷三一《钟离意传》章怀注所引）略云：“意为鲁相，孔子教授堂下床首所悬瓮中素书，文曰，后世修吾书董仲舒。”所言记莂名字，失之太凿，不必可信。而此诗末首曰：“略将数语示儿曹。”然则今日平伯之录之诠之者，似亦为当时所预知，此殆所谓人事之当然而非偶然者欤？戊辰三月义宁陈寅恪敬识。

（原载《清华周刊》第三十七卷第二期五二九号，一九三二年三月五日版）