# 朱君延丰前肄业清华大学研究院时，成一论文，题曰《突厥通考》。...

朱延丰《突厥通考》序

朱君延丰前肄业清华大学研究院时，成一论文，题曰《突厥通考》。寅恪语朱君曰，此文资料疑尚未备，论断或犹可商，请俟十年增改之后，出以与世相见，则如率精锐之卒，摧陷敌阵，可无敌于中原矣。盖当日欲痛矫时俗轻易刊书之弊，虽或过慎，亦有所不顾也。朱君不以鄙见为不然，遂藏之篋中，随时修正。迄于今日，忽已十年。值南海战起，寅恪归自香港，寄居雁山，朱君从三台东北大学以书来告曰，前所为《突厥通考》已详悉补正，将刊布于世，愿得一言以为序引。寅恪平生治学，不甘逐队随人，而为牛后。年来自审所知，实限于禹域以内，故仅守老氏损之又损之义，捐弃故技。凡塞表殊族之史事，不复敢上下议论于其间。转思处身局外，如楚得臣所谓冯轼而观士戏者。是今日之不欲更置词于是书之篇首而侈言得失，亦已明矣。虽然，曩以家世因缘，获闻光绪京朝胜流之绪论。其时学术风气，治经颇尚公羊春秋，乙部之学，则喜谈西北史地。后来今文公羊之学，递演为改制疑古，流风所被，与近四十年间变幻之政治，浪漫之文学，殊有连系，此稍习国闻之士所能知者也。西北史地以较为朴学之故，似不及今文经学流被之深广。惟默察当今大势，吾国将来必循汉唐之轨辙，倾其全力经营西北，则可以无疑。考自古世局之转移，往往起于前人一时学术趋向之细微。迨至后来，遂若惊雷破柱，怒涛振海之不可御遏。然则朱君是书乃此日世局潮流中应有之作，从事补正，既历十年之久，宜其不可更迟刊行，以与世相见，而寅恪今虽如退院老僧，已不躬预击鼓撞钟，高唱伽陀之盛集，但以尝与朱君初治《西北民族史》之时，一相关涉，终亦不得不勉徇其请，为置一词，以述是书迟延刊布之所由也。龚自珍诗云，但开风气不为师。寅恪之于西北史地之学，适同璱人之所志，因举其句，为朱君诵之，兼借以告并世友朋之欲知近日鄙状者。

一九四二年岁次壬午十二月三日

陈寅恪书于桂林雁山别墅

（原载一九四三年一月《读书通讯》第五十八期）