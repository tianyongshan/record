# 王鸣盛《十七史商榷》卷五〇《晋书·王导传》“多溢美”条云：_...

述东晋王导之功业

王鸣盛《十七史商榷》卷五〇《晋书·王导传》“多溢美”条云：

《王导传》一篇凡六千余字，殊多溢美，要之看似煌煌一代名臣，其实乃并无一事，徒有门阀显荣，子孙官秩而已。所谓翼戴中兴称“江左夷吾”者，吾不知其何在也。以惧妇为蔡谟所嘲，乃斥之云：“吾少游洛中，何知有蔡克儿？”导之所以骄人者，不过以门阀耳。

寅恪按：王氏为清代史学名家，此书复为世所习知，而此条所言乖谬特甚，故本文考辨史实，证明茂弘实为民族之功臣。至若斥蔡谟一节，《晋书》殆采自《世说新语》“轻诋”类“王丞相轻蔡公”条及刘注所引《妒记》，源出小说，事涉个人末节，无关本文宏旨，不足深论。又门阀一端乃当时政治社会经济文化有关之大问题，不在本文范围之内，是以亦不涉及。本文仅据当日情势，阐明王导在东晋初期之功业一点，或可供读史者之参考也。

东汉之末，三国鼎峙，司马氏灭蜀篡魏，然后平吴，中国统一。吴、蜀之人同为被征服者，而其对征服者司马氏之政权态度不同，观下引史料可知也。

《晋书》卷五二《华谭传》略云：

华谭，广陵人也。祖融，吴左将军、录尚书事。父谞，吴黄门郎。太康中，刺史嵇绍举谭秀才。谭至洛阳，武帝策曰：吴、蜀恃险，今既荡平。蜀人服化，无携贰之心.而吴人趑雎，屡作妖寇。岂蜀人敦朴，易可化诱，吴人轻锐，难安易动乎？今将欲绥静新附，何以为先？对曰：蜀染化日久，风教遂成.吴始初附，未改其化，非为蜀人敦悫，而吴人易动也。然殊俗远境，风土不同，吴阻长江，旧俗轻悍。所安之计，当先筹其人士，使云翔阊阖，进其贤才，待以异礼.明选牧伯，致以威风.轻其赋敛，将顺咸悦，可以永保无穷，长为人臣者也。

同书卷六八《贺循传》略云：

贺循，会稽山阴人也。曾祖齐，仕吴为名将。祖景，灭贼校尉。父邵，中书令。著作郎陆机上疏荐循曰：伏见武康令贺循，前蒸阳令郭讷，皆出自新邦，朝无知己。今扬州无郎，而荆州江南乃无一人为京城职者，诚非圣朝待四方之本心。至于才望资品，循可尚书郎，讷可太子洗马、舍人。

寅恪按：吴、蜀之人对洛阳统治政权态度不同，虽与被征服时间之长短有关，然非其主因，其主因在两国统治者之阶级性各殊所致。蜀汉与曹魏固是死敌，但曹操出身寒族，以法术为治。刘备虽自云汉之宗室，然渊源既远，不能记其世数，与汉之光武迥异，实亦等于寒族。诸葛亮为诸葛丰之后，乃亦家世相传之法家，故两国施政之道正复相同。蜀亡以后，西晋政乱，洛阳政府失去统治权，然终能恢复独立者非蜀汉旧境内之汉人，而是自汉中北徙，乘机南返之巴部落，盖蜀汉境内无强宗大族之汉人组织，地方反抗力薄弱，洛阳征服者易于统治，此晋武帝所谓“蜀人服化，无携贰之心”者是也。吴之情势则大不然，孙氏之建国乃由江淮地域之强宗大族因汉末之扰乱，拥戴江东地域具有战斗力之豪族，即当时不以文化见称之次等士族孙氏，借其武力，以求保全而组织之政权，故其政治社会之势力全操于地方豪族之手。西晋灭吴以后，此种地方势力并未因之消灭，所以能反抗洛阳之统治，而与蜀亡后之情势不同也。观陆机荐贺循之疏及华谭对晋武帝之策，皆以笼络吴地之统治阶级为绥靖之妙用，此中关键不难窥知矣。后来洛阳政府亦稍采用此种绥靖政策，尚未收大效，而中州已乱，陈敏遂乘此机会据有江东，恢复孙吴故壤，此本极自然之趋势，不足为怪。所可怪者，陈敏何以不能如孙氏之创业垂统，历数十年之久，基业未定，遽尔败亡，为世所笑，斯又吾人所应研究之问题，而当日江东地域即孙吴故壤特殊情势之真相所在也。

《晋书》卷一〇〇《陈敏传》略云：

陈敏，庐江人也。少有干能，以郡廉吏补尚书仓部令史。惠帝幸长安，四方交争，敏遂有割据江东之志。会吴王常侍甘卓自洛至，教卓假称皇太弟命，拜敏为扬州刺史，并假江东首望顾荣等四十余人为将军、郡守，荣并伪从之。东海王军咨祭酒华谭闻敏自相署置，而顾荣等并江东首望，悉受敏官爵，乃遗荣等书曰：陈敏仓部令史，七第顽冗，六品下才，欲蹑桓王之高踪，蹈大皇之绝轨，远度诸贤，犹当未许也。诸君垂头，不能建翟义之谋，而顾生俯眉，已受羁绊之辱。何颜见中州之士邪？周玘、顾荣之徒常惧祸败，又得谭书，皆有惭色。玘、荣又说甘卓，卓遂背敏。敏单骑东奔，至江乘，为义兵所斩。

同书卷五二《华谭传》云：

顾荣先受敏官，而潜谋图之。谭不悟荣旨，露檄远近，极言其非，由此为荣所怨。

寅恪按：陈敏之失败由于江东之豪宗大族不与合作之故，史传所载甚明，不待详论。西晋末年孙吴旧壤内文化世族如吴郡顾氏等，武力豪宗如义兴周氏等，皆当日最强之地方势力，陈敏既不属于文化世家，又非武力豪族。故华谭一檄提醒顾、周诸人之阶级性，对症下药，所以奏效若斯之神速也。东汉末年孙氏一门约相当于义兴周氏之雄武，而政治社会地位则颇不及之，孙坚、策、权父子兄弟声望才智又远过于陈敏，此孙氏为江淮之豪家大族所推戴，得成霸业，而陈敏则为东吴之豪宗大族所离弃，终遭失败也。

《世说新语》“言语”类云：

元帝始过江，谓顾骠骑曰：寄人国土，心常怀惭。荣跪对曰：臣闻王者以天下为家，是以耿毫无定处，九鼎迁洛邑，愿陛下勿以迁都为念。

寅恪按：东晋元帝者，南来北人集团之领袖。吴郡顾荣者，江东土族之代表。元帝所谓“国土”者，即孙吴之国土。所谓“人”者，即顾荣代表江东士族之诸人。当日北人南来者之心理及江东士族对此种情势之态度可于两人问答数语中窥知。顾荣之答语乃允许北人寄居江左，与之合作之默契。此两方协定既成，南人与北人勠力同心，共御外侮，而赤县神州免于全部陆沉，东晋南朝三百年之世局因是决定矣。

王导之功业即在勘破此重要关键，而执行笼络吴地士族之政策，观下引史料可知也。

《晋书》卷六五《王导传》云：

徙镇建康，吴人不附，居月余，士庶莫有至者，导患之。会敦来朝，导谓之曰：琅邪王仁德虽厚，而名论犹轻。兄威风已振，宜有以匡济者。会三月上巳，帝亲观禊，乘肩舆，具威仪，敦、导及诸名胜皆骑从。吴人纪瞻、顾荣，皆江南之望，窃觇之，见其如此，咸惊惧，乃相率拜于道左。导因进计曰：古之王者，莫不宾礼故老，存问风俗，虚己倾心，以招俊。况天下丧乱，九州分裂，大业草创，急于得人者乎？顾荣、贺循，此土之望，未若引之，以结人心，二子既至，则无不来矣。帝乃使导躬造循、荣，二人皆应命而至，由是吴会风靡，百姓归心焉。自此之后，渐相崇奉，君臣之礼始定。

寅恪按：《资治通鉴》卷八六《晋纪》“怀帝永嘉元年九月戊申琅邪王睿至建业”条考异于此类有疑义，然司马君实不过怀疑此传文中数事有小失实处，而于王导执行笼络江东士族之大计，仍信用此传所载也。考司马氏之篡魏，乃东汉儒家大族势力之再起，晋之皇室及中州避乱南来之士大夫大抵为东汉末年之儒家大族拥戴司马氏集团之子孙，其与顾荣诸人虽属不同邦土，然就社会阶级言之，实为同一气类，此江东士族宁戴仇雠敌国之子孙以为君主，而羞与同属孙吴旧壤寒贱庶族之陈敏合作之故也。兹更引史料以证明王导之政策及其功业所在之关键如下：

《世说新语》“政事”类云：

丞相（王导）末年略不复省事，正封箓诺之，自叹曰：人言我愦愦，后人当思此愦愦（刘注引《徐广历纪》曰：导阿衡三世，经纶夷险，政务宽恕，事从简易，故垂遗爱之誉也）。

同书同类又云：

丞相尝夏月至石头看庾公，庾公正料事。丞相云：暑，可小简之。庾公曰：公之遗事，天下亦未以为允（刘注引《殷羡言行》曰：王公薨后，庾冰代相，网密刑峻。羡时行遇收捕者于途，慨然叹曰：丙吉问牛喘，似不尔。尝从容谓冰曰：卿辈自是网目不失，皆是小道小善耳，至如王公，故能行无理事。谢安石每叹咏此唱。庾赤玉曾问羡：王公治何似，讵是所长？羡曰：其余令绩不复称论。然三捉三治，三休三败）。

同书“规箴”类云：

王丞相为扬州遣八部从事之职，顾和时为下传还，同时俱见，诸从事各奏二千石官长得失，至和独无言。王问顾曰：卿何所闻？答曰：明公作辅，宁使网漏吞舟，何缘采听风闻，以为察察之政。丞相咨嗟称佳，诸从事自视缺然也（参《晋书》卷八三《顾和传》）。

寅恪按：东汉末年曹操、袁绍两人行政之方法不同，操刑网峻密，绍宽纵大族，观陈琳代绍罪操之檄及操平邺后之令可知也。司马氏本为儒家大族，与袁绍正同，故其夺取曹魏政权以后，其施政之道号称平恕，其实是宽纵大族，一反曹氏之所为，此则与蜀汉之治术有异，而与孙吴之政情相合者也。东晋初年既欲笼络孙吴之士族，故必仍循宽纵大族之旧政策，顾和所谓“网漏吞舟”，即指此而言。王导自言“后人当思此愦愦”，实有深意。江左之所以能立国历五朝之久，内安外攘者，即由于此。故若仅就斯点立论，导自可称为民族之大功臣，其子孙亦得与东晋南朝三百年之世局同其兴废。岂偶然哉！

《世说新语》“方正”类云：

王丞相初在江左，欲结援吴人，请婚陆太尉。对曰：培塿无松柏，熏莸不同器，玩虽不才，义不为乱伦之始。

同书“排调”类云：

刘真长始见王丞相，时盛暑之月，丞相以腹熨弹棋局曰：何乃渹（刘注云：吴人以冷为渹）！刘既出，人问见王公云何？刘曰：未见他异，唯闻作吴语耳（刘注引《语林》曰：真长云丞相何奇？止能作吴语及细唾也）。

同书“政事”类云：

王丞相拜扬州，宾客数百人，并加沾接，人人有悦色，唯有临海一客姓任（刘注引《语林》曰：任名颙，时官在都，预三公坐）及数胡人为未洽，公因便还到过任边云：君出，临海便无复人。任大喜悦，因过胡人前，弹指云：兰阇！兰阇！群胡同笑，四坐并欢。

寅恪按：后来北魏孝文帝为诸弟聘汉人士族之女为妃及禁止鲜卑人用鲜卑语施行汉化政策，借以巩固鲜卑统治地位，正与王导以笼络吴人之故求婚陆氏强作吴语者，正复暗合。所可注意者，东晋初年江左吴人士族在社会婚姻上其对北人态度之骄傲与后来萧齐以降迥不侔矣。吴语者当时统治阶级之北人及江左吴人士族所同羞用之方言（详见拙著《从史实论切韵》），王导乃不惜屈尊为之，故宜为北人名士所笑，而导之苦心可以推见也。临海任姓自是吴人，故导亦曲意与之周旋。至“弹指”及“兰阇”寅恪别有解释，以其不在本文范围，故不赘及，惟颇疑庾信之小字兰成实与此有关，姑附记此重有趣之公案以待异日之参究耳。

王导笼络吴人之例证既如上述，其他东晋初年施行之大政策可以据此类推，不必列举。其最可注意不得不稍详加论述者，则有元帝王导对待义兴周氏一事，此事属于北人南来之路线及其居住地域问题，实为江左三百年政治社会经济史之关键所在，职是之故，多录史料并推论之于后：

《晋书》卷五八《周处传附周玘传》云：

玘宗族强盛，人情所归，帝疑惮之。于时中州人士佐佑王业，而玘自以为不得调，内怀怨望，复为刁协轻之，耻恚愈甚。时镇东将军祭酒东莱王恢亦为周所侮，乃与玘阴谋诛诸执政，推玘及戴若思与诸南士共奉帝，以经纬世事。先是，流人帅夏铁等寓于淮泗，恢阴书与铁，令起兵，己当与玘以三吴应之。建兴初，铁已聚众数百人，临淮太守蔡豹斩铁以闻。恢闻铁死，惧罪，奔于玘，玘杀之，埋于豕牢。帝闻而秘之，召玘为镇东司马。未到，复改授建武将军、南郡太守。玘既南行，至芜湖，又下令曰：玘奕世忠烈，义诚显著，孤所钦喜。今以为军咨祭酒，将军如故，进爵为公，禄秩僚属一同开国之例。玘忿于回易，又知其谋泄，遂忧愤发背而卒。将卒，谓子勰曰，杀我者诸伧子，能复之，乃吾子也。吴人谓中州人曰伧，故云耳。

同书同卷《周勰传》云：

常缄父言。时中国亡官失守之士避乱来者，多居显位，驾御吴人，吴人颇怨。勰因之欲起兵，潜结吴兴郡功曹徐馥。馥家有部曲，勰使馥矫称叔父札命以合众，豪侠乐乱者，翕然附之，以讨王导刁协为名，孙皓族人弼亦起兵广德以应之。馥杀吴兴太守袁琇，有众数千，将奉札为主。时札以疾归家，闻而大惊，乃告乱于义兴太守孔侃。勰知札不同，不敢发兵。馥党惧，攻馥，杀之。孙弼众亦溃，宣城太守陶猷灭之。元帝以周氏奕世豪望，吴人所宗，故不穷治，抚之如旧。

同书同卷《周札传》略云：

札一门五侯，并居列位，吴士贵盛，莫与为比，王敦深忌之。后莚丧母，送者千数，敦益惮焉。及敦疾，钱凤以周氏宗强，与沈充权势相侔，欲自托于充，谋灭周氏，使充得专威扬土，乃说敦曰：夫有国者患于强逼，自古衅难恒必由之。今江东之豪，莫强周、沈，公万世之后，二族必不静矣。周强而多俊才，宜先为之所，后嗣可安，国家可保耳。敦纳之。时有道士李脱者，妖术惑众。弟子李弘，养徒灊山，云应谶当王，故敦使庐江太守李恒告札及其诸兄子与脱谋图不轨。时莚为敦咨议参军，即营中杀莚及脱、弘，又遣参军贺鸾就沈充尽掩杀札兄弟子，既而进军会稽袭札。札先不知，卒闻兵至，率麾下数百人出距之。兵散见杀。及敦死，札、莚故吏并诣阙讼周氏之冤，宜加赠谥。事下八坐，尚书卞壶议以札石头之役，开门延寇，遂使贼敦恣乱，札之责也。追赠意所未安。司徒王导议以宜与周、戴若思等同例。朝廷竟从导议，追赠札卫尉。

寅恪按：东晋初年孙吴旧统治阶级略可分为二类，一为文化士族，如吴郡顾氏等是，一为武力强宗，如义兴周氏等是，前者易于笼络，后者则难驯服，而后者之中推义兴周氏为首，钱凤所谓“江东之豪莫强周、沈”者，诚为实录，盖此等强宗具有武力经济等地方之实力，最易与南来北人发生利害冲突，而元帝、王导委曲求全，以绥靖周氏，实由其势力特强之故，必非有所偏爱。不过畏其地方势力之强大而出此，断可知也。然江东之豪族亦不止义兴周氏，孙吴旧统治阶级亦多不满南来之北人，何以义兴周氏一门特别愤恨北人，至于此极者，颇疑其所居住之地域与南来之北人接触，两不相下，利害冲突所致也。

北人南来避难约略可分为二路线，一至长江上游，一至长江下游，路线固有不同，而避难人群中其社会阶级亦各互异，其上层阶级为晋之皇室及洛阳之公卿士大夫，中层阶级亦为北方士族，但其政治社会文化地位不及聚集洛阳之士大夫集团，除少数人如徐澄之、臧琨等外（见《晋书》卷九一《儒林传·徐邈传》），大抵不以学术擅长，而用武勇擅战著称，下层阶级为长江以北地方低等士族及一般庶族，以地位卑下及实力薄弱，远不及前二者之故，遂不易南来避难，其人数亦因是较前二者为特少也。兹先就至长江下游之路线言之，下层阶级大抵分散杂居于吴人势力甚大之地域，既以人数寡少，不能成为强有力之集团，复因政治文化地位之低下，更不敢与当地吴人抗衡，遂不得不逐渐同化于土著之吴人，即与吴人通婚姻，口语为吴语，此等可以陈之皇室及王敬则家等为代表（陈霸先先娶吴兴钱氏女，续娶吴兴章氏即钮氏女，见《南史》卷一二《陈武宣章皇后传》。王敬则接士庶皆吴语，见《南齐书》卷二六《王敬则传》。陈霸先之先世，不知其在西晋末年真为何地人，但避难南来，定居吴兴郡长城县。王敬则之籍贯，据《南史》卷四五《王敬则传》，本为临淮射阳，后侨居晋陵南沙县。然则同为自北而南避难过江之伧楚，俱是北来南人之下层社会阶级，故杂居吴人势力甚大之地域，遂同化于吴人也），此等人之势力至南齐以后终渐兴起，其在东晋初年颇不重要，故本文姑置不论。

东西晋之间江淮以北次等士族避乱南来，相率渡过阻隔胡骑之长江天堑，以求保全，以人事地形便利之故，自必觅较接近长江南岸，又地广人稀之区域，以为安居殖产之所。此种人群在当时既非占有政治文化上之高等地位，自不能亦不必居住长江南岸新立之首都建康及其近旁。复以人数较当时避难南来之上下两层社会阶级为多之故，又不便或不易插入江左文化士族所聚居之吴郡治所及其近旁，故不得不择一距新邦首都不甚远，而又在长江南岸较安全之京口晋陵近旁一带，此为事势所必致者也。据《元和郡县图志》卷二五《江南道》卷一“润州丹阳县”条云：

新丰湖在县东北三十里，晋元帝大兴四年晋陵内使张闿所立。旧晋陵地广人稀，且少陂渠，田多恶秽。闿创湖，成溉灌之利。初以劳役免官，后追纪其功，超为大司农。

可知东晋初年京口晋陵一带地广人稀，后来此区域之发展繁盛实有赖于此种避难南来者之力也。又据《元和郡县图志》卷二五《江南道》卷一“常州义兴县”条云：

晋惠帝时妖贼石冰寇乱扬土，县人周玘创义讨冰。割吴兴之阳羡并长城县之北乡为义兴郡，以表玘功。

及《宋书》卷三五《州郡志》卷一“南徐州刺史”条略云：

晋永嘉大乱，幽、冀、青、并、兖州及徐州之淮北流民，相率过淮，亦有过江在晋陵郡界者。晋成帝咸和四年，司空郗鉴又徙流民之在淮南者于晋陵诸县，其徙过江南及留在江北者，并立侨郡县以司牧之。故南徐州备有徐、兖、幽、冀、青、并、扬七州郡邑。户七万二千四百七十二，口四十二万六百四十。晋陵太守领户一万五千三百八十二，口八万一百一十三。义兴太守领户一万三千四百九十六，口八万九千五百二十五。

《世说新语》“捷悟”类“郗司空在北府桓宣武恶其居兵权”条刘注引《南徐州记》曰：

徐州人多劲悍，号精兵，故桓温常曰：京口酒可饮，箕可用，兵可使。

《晋书》卷八四《刘牢之传》略云：

刘牢之，彭城人也。曾祖义，以善射事武帝，历北地、雁门太守。父建，有武干，为征虏将军。世以壮勇称。牢之面紫赤色，须目惊人，而沉毅多计划。太元初，谢玄北镇广陵，时苻坚方盛，玄多募劲勇，牢之与东海何谦、琅邪诸葛侃、乐安高衡、东平刘轨、西河田洛及晋陵孙无终等以骁猛应选。玄以牢之为参军，领精锐为前锋，百战百胜，号为“北府兵”，敌人畏之。

《宋书》卷一《武帝纪》略云：

高祖武皇帝讳裕，小名寄奴，彭城县绥舆里人。混始过江，居晋陵郡丹徒县之京口里。乃与无忌同船共还，建兴复之计。于是与弟道规、沛郡刘毅、平昌孟昶、任城魏咏之、高平檀凭之、琅邪诸葛长民、太原王元德、陇西辛扈兴、东莞童厚之，并同义谋。

《魏书》卷九八《岛夷萧道成传》略云：

岛夷萧道成，晋陵武进楚也。

又同书同卷《岛夷萧衍传》略云：

岛夷萧衍，亦晋陵武进楚也。

则知此种人群所住居之晋陵郡，其人口之数在当时为较繁庶者，但尚不及周氏住居之义兴郡，是周氏宗族之强大可以推见。此种北来流民为当时具有战斗力之集团，易言之，即江左北人之武力集团，后来击败苻坚及创建宋、齐、梁三朝之霸业皆此集团之子孙也。此种人群既为勇武之团体，而与豪宗大族之义兴周氏所居之地接近，人数武力颇足对抗，其利害冲突不能相下，又不能同化，势成仇敌，理所必然。此东晋初年义兴周氏所具之特殊性，而为元帝、王导笼络吴人政策中最重要之一点，抑可知矣。至南来北人之上层社会阶级本为住居洛阳及其近旁之士大夫集团，在当时政治上尤其在文化上有最高之地位，晋之司马氏皇室既舍旧日之首都洛阳，迁于江左之新都建业，则此与政治中心最有关系之集团自然随司马氏皇室，移居新政治中心之首都及其近旁之地。王导之流即此集团之人物，当时所谓“过江名士”者是也。但建业本为孙吴旧都，吴人之潜在势力甚大，又人口繁庶，其经济情势必非京口晋陵一带地广人稀空虚区域可比。此集团固占当日新都政治上之高位，若复殖产兴利，与当地吴人作经济上之竞争，则必招致吴人之仇怨，违反当日笼络吴人之国策，此王导及其集团之人所不欲或不能为者也。然此等人原是东汉儒家大族之子孙，拥戴司马氏篡魏兴晋，即此集团之先世所为。其豪奢腐败促成洛阳政权之崩溃，逃命江左，“寄人国土”，喘息稍定，旧习难除，自不能不作“求田问舍”之计，以恢复其旧日物质及精神上之享乐。新都近旁既无空虚之地，京口晋陵一带又为北来次等士族所占有，至若吴郡、义兴、吴兴等皆是吴人势力强盛之地，不可插入。故惟有渡过钱塘江，至吴人士族力量较弱之会稽郡，转而东进，为经济之发展。观下引此集圑领袖王、谢诸家“求田问舍”之史料，可为例证也。

《晋书》卷八〇《王羲之传》略云：

述后检察会稽郡，辩其刑政，主者疲于简对。羲之深耻之，遂称病去郡，于父母墓前自誓。羲之既去官，与东土人士尽山水之游。与吏部郎谢万书曰：顷东游还，修植桑果。并行田视地利，颐养闲暇。

《宋书》卷六七《谢灵运传》略云：

灵运因父祖之资，生业甚厚。奴僮既众，义故门生数百。凿山浚湖，功役无已。寻山陟岭，必造幽峻，岩障千重，莫不备尽。登蹑常着木履，上山则去前齿，下山去其后齿。尝自始宁南山，伐木开径，直至临海，从者数百人。临海太守王琇惊骇，谓为山贼，徐知是灵运乃安。在会稽亦多徒众，惊动县邑。

寅恪按：世人以为王右军谢康乐为吾国文学艺术史上特出之人物，其欣赏自然界美景之能力甚高，而浙东山水佳胜，故于此区域作“求田问舍”之计，此说固亦可通，但难解释阳羡溪山之幽美甲于江左，而又在长江流域，王、谢诸名士何以舍近就远，东过浙江“求田问舍”，特留此幽美之溪山，以待后贤之游赏耶？鄙意阳羡溪山虽美，然在“杀虎斩蛟”之义兴周氏势力范围以内（可参《晋书》卷五八《周处传》），王、谢诸名士之先世（参《晋书》卷七九《谢安传》及本身断不敢亦不能与此吴地豪雄大族竞争。故唯有舍幽美之胜地，远至与王导座上群胡同类任姓客所居临海郡接近之区域，为养生适意之“乐园”耳。由此言之，北来上层社会阶级虽在建业首都作政治之活动，然其殖产兴利为经济之开发，则在会稽临海间之地域，故此一带区域亦是北来上层社会阶级所居住之地也。

上述南来北人至长江下游之路线及其居住之区域既竟，兹请再论南来北人至长江上游之路线，及其居住之区域如下：

《梁书》卷一〇《萧颖达传》略云：

兄颖冑，齐建武末行荆州事，颖达亦为西中郎外兵参军，俱在西府。东昏遣辅国将军刘山阳为巴西太守，道过荆州，密敕颖冑袭雍州。时高祖已为备矣，仍遣颖胄亲人王天虎以书疑之。山阳至，果不敢入城。颖冑计无所出，夜遣钱塘人朱景思呼西中郎城局参军席阐文、咨议参军柳忱闭斋定议。阐文曰：萧雍州蓄养士马，非复一日，江陵素畏襄阳人，人众又不敌，取之必不可制。

寅恪按：此传最可注意之点为席阐文所谓“江陵素畏襄阳人”一语。此点不独涉及梁武帝之霸业，即前此之桓玄、刘毅、沈攸之，后此之梁元帝、萧詧诸人之兴亡成败皆与之有关也。若欲明了此中关键，必先考释居住襄阳及江陵之南来北人为当时何等社会阶级。此种南来北人亦可分为三等，与南来北人之迁居长江下游者之类别亦约略相似。兹为简便计，其下层阶级南来北人与吴人杂居者，关系不重要，可置不论，只论上中两层南来北人之阶级如下：

《宋书》卷三七《州郡志》卷三“雍州刺史”条云：

雍州刺史，晋江左立。胡亡氐乱，雍、秦流民多南出樊、沔，晋孝武始于襄阳侨立雍州，并立侨郡县。宋文帝元嘉二十六年，割荆州之襄阳、南阳、新野、顺阳、随五郡为雍州，而侨郡县犹寄寓在诸郡界。孝武大明中，又分实土郡县以为侨郡县境。

《南齐书》卷一五《州郡志》“雍州”条略云：

雍州。

新野郡。

寅恪按：史言“胡亡氐乱，雍、秦流民多南出樊、沔”，此谓永嘉南渡后事。然西晋末年中州扰乱，北人莫不欲南来，以求保全，当时具有逃避能力者自然逐渐向南移动，南阳及新野之上层士族，其政治社会地位稍逊于洛阳胜流如王导等者，则不能或不必移居江左新邦首都建业，而迁至当日长江上游都会江陵南郡近旁一带，此不仅以江陵一地距胡族势力较远，自较安全.且因其为当日长江上游之政治中心，要为占有政治上地位之人群所乐居者也。又居住南阳及新野地域之次等士族同时南徙至襄阳一带。其后复值“胡亡氐乱”，雍、秦流民又南徙而至此区域。此两种人之性质适与长江下游居住京口晋陵一带之北人相似，俱是有战斗力之武人集团，宜其为居住江陵近旁一带之文化士族所畏惧也。请更分析解释下引史料，以证明之：

《周书》卷四一《庾信传·哀江南赋》云：

我之掌庾承周，以世功而为族.经邦佐汉，用论道而当官。禀嵩、华之玉石，润河、洛之波澜。居负洛而重世，邑临河而晏安。逮永嘉之艰虞，始中原之乏主。民枕倚于墙壁，路交横于豺虎。值五马之南奔，逢三星之东聚。彼凌江而建国，此播迁于吾祖。分南阳而赐田，裂东岳而胙土。诛茅宋玉之宅，穿径临江之府。

《隋书》卷七八《艺术传·庾季才传》略云：

庾季才，新野人也。八世祖滔，随晋元帝过江，官至散骑常侍，封遂昌侯，因家于南郡江陵县。

梁书卷一九《宗夬传》略云：

宗夬，南阳涅阳人也，世居江陵。祖景，宋时征太子庶子，不就，有高名。父繁，西中郎咨议参军。夬少勤学，有局干。弱冠，举郢州秀才。齐司徒竟陵王集学士于西邸，并见图画，夬亦预焉。永明中，与魏和亲，敕夬与尚书殿中郎任昉同接魏使，皆时选也。

《南齐书》卷五四《刘虬传》（参《南史》卷五〇《刘虬》传）略云：

刘虬，南阳涅阳人也。旧族，徙居江陵。建元初，豫章王为荆州，教辟虬为别驾，与同郡宗测、新野庾易并遣书礼请。永明三年，刺史庐陵王子卿表虬及同郡宗测、宗尚之、庾易、刘昭五人，请加蒲车束帛之命。诏征为通直郎，不就。

《世说新语》“栖逸”类（参《晋书》卷九四《隐逸传·刘麟之传》）略云：

南阳刘麟之高率善史传，隐于阳岐。荆州刺史桓冲征为长史（刘注引邓粲《晋纪》曰：麟之字子骥，南阳安众人）。

又同书“任诞”类云：

桓车骑在荆州，张玄为侍中，使至江陵，路经阳岐村（刘注云：村临江，去荆州二百里）。俄见一人持半小笼生鱼，径来造船，云：有鱼欲寄作脍。张乃维舟而纳之，问其姓字，称是刘遗民（刘注引《中兴书》曰：刘麟之一字遗民）。

吴士鉴《晋书·刘麟之传》校注引洪亮吉《东晋疆域志》曰：

石首有阳岐。

寅恪按：上述北人南来之上层士族，其先本居南阳一带，后徙江陵近旁地域，至江左政权之后期，渐次著称。及梁元帝迁都江陵，为此集团最盛时代。然西魏灭梁，此种士族与北方南来居住建业之上层士族遭遇侯景之乱，幸得逃命至江陵者，同为俘虏，随征服者而北迁，于是北方上层士族南渡之局遂因此告一结束矣。

《宋书》卷八三《宗越传》云：

宗越，南阳叶人也。本河南人，晋乱，徙南阳宛县，又土断属叶。本为南阳次门，安北将军赵伦之镇襄阳。襄阳多杂姓，伦之使长史范觊之条次氏族，辨其高卑，觊之点越为役门，出身补郡吏。

《梁书》卷九《曹景宗传》略云：

曹景宗，新野人也。父欣之，为宋将，位至征虏将军、徐州刺史。景宗幼善骑射。

同书卷一〇《蔡道恭传》（《南史》卷五五《蔡道恭传》同）略云：

蔡道恭，南阳冠军人也。父郡，宋益州刺史，累有战功。

同书同卷《杨公则传》（《南史》卷五五《杨公则传》同）略云：

杨公则，天水西县人也。父仲怀，宋泰始初为豫州刺史殷琰将，战死于横塘，公则殓毕，徒步负丧归乡里（寅恪按：《宋书》卷三七《州郡志》“雍州刺史”条下有南天水太守及西县令，公则之乡里当即指此）。

同书卷一二《席阐文传》（《南史》卷五五《席阐文传》同）略云：

席阐文，安定临泾人也。齐初，为雍州刺史萧赤斧中兵参军，由是与其子颖冑善（寅恪按：《宋书》卷三七《州郡志》“秦州刺史”条有安定太守。又云：晋孝武复立，寄治襄阳。阐文既为雍州刺史府参军，疑其家亦因晋孝武时“胡亡氐乱”南迁襄阳者也）。

同书卷一七《马仙琕传》（《南史》卷二六《袁湛传附马仙琕传》同）略云：

马仙琕，扶风郿人也。父伯鸾，宋冠军司马。仙琕少以果敢闻（寅恪按：《宋书》卷三七《州郡志》“雍州刺史”条下有扶风太守郿县令）。

同书卷一八《康绚传》（《南史》卷五五《康绚传》同）略云：

康绚，华山蓝田人也。其先出自康居。初，汉置都护，尽臣西域，康居亦遣侍子待诏于河西，因留为黔首，其后即以康为姓。晋时陇右乱，康氏迁于蓝田。绚曾祖因为苻坚太子詹事，生穆，穆为姚苌河南尹。宋永初中，穆举乡族三千余家，入襄阳之岘南，宋为置华山郡蓝田县，寄居于襄阳，以穆为秦、梁二州刺史，未拜，卒。绚世父元隆，父元抚，并为流人所推，相继为华山太守。绚少俶傥有志气，齐文帝为雍州刺史，所辟皆取名家，绚特以才力召为西曹书佐。永明三年，除奉朝请。文帝在东宫，以旧恩引为直。后以母忧去职，服阕，除振威将军、华山太守。推诚抚循，荒余悦服。迁前军将军，复为华山太守。永元元年，义兵起，绚举郡以应。

寅恪按：上述诸人皆属长江上游南来北人之武力集团，本为北方中层社会阶级，即《宗越传》所谓“次门”者是，与长江下游居住京口晋陵一带之南来北人为武力集团者正同，但其南迁之时代较晚，观杨公则、席阐文、康绚诸传，可知此等人其先世之南迁当在“胡亡氐乱”以后，故其战斗力之衰退亦较诸居住长江下游京口晋陵一带之武力集团为稍迟，梁武帝之兴起实赖此集团之武力，梁之季年此集团之武力已不足用，故梁武不得已而改用北来降将。至陈霸先则又别用南方土著之豪族，此为江左三百年政治社会上之大变动，本文所不能详及者也。

总而言之，西晋末年北人被迫南徙孙吴旧壤，当时胡羯强盛，而江东之实力掌握于孙吴旧统治阶级之手，一般庶族势力微薄，观陈敏之败亡，可以为证。王导之笼络江东士族，统一内部，结合南人北人两种实力，以抵抗外侮，民族因得以独立，文化因得以续延，不谓民族之功臣，似非平情之论也。寅恪草此文时，距寓庐不远，适发见一晋墓（墓在广州河南敦和乡客村），其砖铭曰：

永嘉世，天下灾。但江南，皆康平。

永嘉世，九州空。余吴土，盛且丰。

永嘉世，九州荒。余广州，平且康。

呜呼！当永嘉之世，九州空荒，但仅存江南吴土尚得称康平丰盛者，是谁之力欤？

（原载《中山大学学报》一九五六年第一期）

《魏书·司马叡传》江东民族条释证及推论

（上）释证

貉子

《魏书》卷九六僭晋《司马叡传》云：

中原冠带呼江东之人皆为貉子，若狐貉类云。巴、蜀、蛮、獠、溪、俚、楚、越，鸟声禽呼，言语不同，猴、蛇、鱼、鳖，嗜欲皆异。江山辽阔，将数千里，叡羁縻而已，未能制服其民。

寅恪按：《三国志·蜀志》卷六《关羽传》裴注引《典略》略云：

羽围樊，权遣使求助之。羽忿其淹迟，乃骂曰：貉子敢尔，如使樊城拔，吾不能灭汝邪？

《世说新语·惑溺》篇云：

孙秀降晋，晋武帝厚存宠之，妻以姨妹蒯氏，室家甚笃。妻尝妒，乃骂秀为貉子。秀大不平，遂不复入。

此条刘注引《太原郭氏录》曰：

秀，字彦才，吴郡吴人。

寅恪按：《三国志·吴志》卷六《孙匡传附载秀传》，秀即孙权弟全之孙也。刘注又引《晋阳秋》曰：

蒯氏，襄阳人。祖良，吏部尚书。父钧，南阳太守。

然则孙秀是江东土著，蒯氏复出中原冠带之族，宜蒯之骂秀为貉子。魏伯起之说于此可证。至关羽为中原人（河东解），孙权为江东人（吴郡富春），亦与伯起所言之地域民族相符也。

又《晋书》卷五四《陆机传》略云：

初，宦人孟玖弟超并为颖所嬖宠。超领万人为小都督。未战，纵兵大掠。机录其主者。超将铁骑百余人，直入机麾下夺之，顾谓机曰：貉奴能作督不！

寅恪按：陆机为江东士族，孟玖兄弟虽出自寒微，然是中原人，故超亦以貉奴之名詈机也。

巴

古史民族名称，其界说颇涉混淆，不易确定。今论巴族，依据杜君卿《通典》之解释，即是南蛮中廪君一种。杜氏用范蔚宗《后汉书》之文，而删除其神话一节，以为“是皆怪诞，以此不取”。其实蔚宗述巴郡南郡蛮事，其神话采自世本，亦与其述盘瓠种蛮事，其神话采自《风俗通》者相同。范氏文才之士，家世奉天师道，受其教义熏习，识解如此，不足深怪也。故兹移写《通典》删节范书之文，参会《晋书》《魏书》关于巴賨之记述，并附录杜氏所下论断之语于下，庶几解释魏氏巴族之定义，即不中亦不远矣。《通典》卷一八七《边防典》卷三“南蛮类上廪君种”条（参考《水经注·夷水》篇引盛弘之《荆州记》）云：

廪君种不知何代，初，巴氏、樊氏、瞫氏、相氏、郑氏五姓皆出武落钟离山（原注：在今夷陵郡巴山县）。其山有赤黑二穴，巴氏之子生于赤穴，四姓之子皆生黑穴。未有君长，共立巴氏子务相，是为廪君。从夷水下至盐阳（原注：今夷陵郡巴山县清江水，一名夷水，一名盐水，其源出清江郡清江县西都亭山），廪君于是君乎夷城，四姓皆臣之（寅恪按：此上为君卿节录《后汉书·南蛮传》之文），巴梁间诸巴皆是也（原注：即巴汉之地。按范晔《后汉史》云云，是皆怪诞，以此不取）。

寅恪按：“巴梁间诸巴皆是也”一语，为《后汉书》原文所无，乃杜氏依其民族姓氏及地域之名考证所得之结论，宜可信从也。

又关于杜氏之结论，更可取《晋书》卷一二〇《李特载记》及《魏书》卷九六《賨李雄传》参证之。《晋书》载记之文同于《后汉书·南蛮传》“巴郡南郡蛮”条，并载廪君神话。魏晋之文亦同此条，而省去其神话。《晋书》卷一二〇《李特载记》略云：

李特，巴西宕渠人。其先廪君之苗裔也。其后种类遂繁。秦并天下，以为黔中郡。薄赋敛之，口岁出钱四十。巴人呼赋为賨，因谓之賨人焉。汉末，张鲁居汉中，以鬼道教百姓，賨人敬信巫觋，多往奉之。值天下大乱，自巴西之宕渠迁于汉中杨车坂，号为杨车巴。魏武帝克汉中，特祖将五百余家归之。魏武帝迁于略阳。北土复号之为巴氐。

《魏书》卷九六《賨李雄传》略云：

賨李雄，盖廪君之苗裔也。其先居于巴西宕渠。秦并天下，为黔中郡，薄赋其民，口出钱三十。巴人谓赋为，因为名焉。后徙栎阳。祖慕，魏东羌猎将。慕有五子：辅、特、庠、流、骧。晋惠时，关西扰乱，频岁大饥。特兄弟率流民数万家就谷汉中，遂入巴蜀。

寅恪按：晋、魏二书之文，当俱源出十六国春秋。而崔书元本今已失传，不易详证。但崔鸿、魏收之书，俱北朝著述。其作者之环境及资料既同，书中巴族之定义，自无差异。若复取与《通典》论断之语相参校，益信君卿所说为不谬也。

又《魏书》卷七九《董绍传》（参《北史》卷四六《董绍传》）略云：

董绍，新蔡鲖阳人也。萧宝夤反于长安也，绍上书求击之，云：臣当出瞎巴三千，生啖蜀子。肃宗谓黄门徐纥曰：此巴真瞎也？纥曰：此是绍之壮辞，云巴人劲勇，见敌无所畏惧，非实瞎也。帝大笑。

及《宋书》卷九七《夷蛮传·豫州蛮传》（参《南史》卷七九“蛮传豫州蛮”条）略云：

豫州蛮，廪君后也。西阳有巴水、蕲水、希水、赤亭水、西归水，谓之五水蛮。所在并深岨，种落炽盛，历世为盗贼。北接淮、汝，南极江、汉，地方数千里。二十九年，新蔡蛮二千余人破大雷戍，略公私船舫，悉引入湖。

寅恪按：董绍既是新蔡人，又自称为巴，疑其族乃五水蛮中巴水蛮也。绍所谓蜀子者，殆指与宝夤相应援之薛凤贤修义等而言（见《通鉴》卷一五一“梁武帝大通元年正平民薛凤贤反”条等），此即所谓蜀薛者也。见下文论蜀薛条。

蜀

蜀在古代本为一民族之名，见于《尚书·牧誓》篇。然其问题属于上古史之范围，非寅恪所敢置词。兹所论者即魏伯起既以蜀为江东，即南朝领域内一民族之名，而于北朝史籍中，亦得下列之旁证：

《魏书》卷二《太祖纪》云：

天兴元年夏四月，鄜城屠各董羌、杏城卢水郝奴、河东蜀薛榆、氐帅苻兴，各率其种内附。二年八月，西河胡帅护诺干、丁零帅翟同、蜀帅韩砻，并相率内附。

同书卷三《太宗纪》云：

三年夏四月戊寅，河东蜀民黄思、郭综等率营部七百余家内属。

五年夏四月，河东民薛相率部内属。

三年正月，河东胡、蜀五千余家相率内属。

寅恪按：综合上列诸条，得一结论，即蜀为一民族之名，与胡氐丁零等同。此可与魏伯起之言相印证也。又在文义上“天兴元年”条“蜀薛”下及“永兴五年”条“河东”下似俱有脱文，以不能得善本校勘，姑识所疑于此。

又《北史》卷三六《薛辩传附聪传》云：

又除羽林监。帝曾与朝臣论海内姓地人物，戏谓聪曰：世人谓卿诸薛是蜀人，定是蜀人不？聪对曰：臣远祖广德，世仕汉朝，时人呼为汉。臣九世祖永，随刘备入蜀，时人呼为蜀。臣今事陛下，是虏，非蜀也。帝抚掌笑曰：卿幸可自明非蜀，何乃遂复苦朕？聪因投戟而出。帝曰：薛监醉耳！其见知如此。

《资治通鉴》卷一四〇“齐建武三年魏主雅重门族条述蜀薛事”，不取《北史》，而采元行冲《后魏国典》，其文云：

众议以薛氏为河东茂族。帝曰：薛氏蜀也，岂可入郡姓？直阁薛宗起执戟在殿下，出次对曰：臣之先人汉末仕蜀，二世复归河东，今六世相袭，非蜀人也。伏以陛下黄帝之胤，受封北土，岂可亦谓之胡邪？今不预郡姓，何以生为？乃碎㦸于地。帝徐曰：然则联甲卿乙乎？乃入郡姓。仍曰：卿非宗起，乃起宗也。

寅恪按：蜀薛之自以为薛广德后裔，疑与拓跋魏之自称源出黄帝，同为可笑之附托，固不足深论。即为蜀汉薛永之子孙一事，恐亦有问题（参考《新唐书》卷七三下《宰相世系表》“薛氏”条）。总之，当时世人皆知二族之实为蜀，为鲜卑，而非华夏高门，则无可解免也。然拓跋之部遂生孝文帝，蜀薛之族亦产道衡，俱为北朝汉化之代表人物，圣人“有教无类”之言，岂不信哉！

复次，北朝史中尚有纪载蜀民族之事，可与上列诸条参证者，兹并录于下：

《通鉴》卷一五一“梁武帝普通七年六月”条（参《魏书》卷二五《长孙道生传附稚传》、《北史》卷二二《长孙道生附承叶传》）云：

魏绛蜀陈双炽聚众反，自号始建王。魏以假镇西将军长孙稚为讨蜀都督。

胡注云：

蜀人徙居绛郡者，谓之绛蜀。

又《北史》卷四五《李苗传》（今《魏书》卷七一《李苗传》本阙，即取《北史》所补）云：

孝昌中，兼尚书左丞，为西北道行台，与大都督宗正珍孙讨汾、绛蜀贼，平之。

同书卷三八《裴延俊传附庆孙传》（参《魏书》卷六九《裴延俊传附庆孙传》）云：

于是贼复鸠集，北连蠡升，南通绛蜀，凶徒转盛。

同书卷五〇《费穆传》（参《魏书》卷四四《费穆传》）云：

孝昌中，以都督讨平二绛反蜀（寅恪按：“二绛”之义见下引《魏书·尔朱荣传》）。

同书卷六〇《李弼传》（参《周书》卷一五《李弼传》）云：

初为别将，从尔朱天光西讨，破赤水蜀。

同书同卷《侯莫陈崇传》（参《周书》卷一六《侯莫陈崇传》）云：

从岳入关，破赤水蜀。

《魏书》卷七四《尔朱荣传》云：

两绛狂蜀渐已稽颡。

蛮

蛮为南方非汉族之通称，今传世《魏书》卷一〇一《蛮等传》卷末附“宋人校语”云：

魏收书列传第八十九亡，史臣论盖略《北史》。

是传论出于《北史》，固无疑义。及详绎《蛮传》之文，复与《北史》不尽符同，殆采自高峻《小史》之类。若果如是，则此卷《蛮传》亦源出魏收本书，似可据以推定伯起所谓江东领域内之蛮族，究何所指也。今《魏书》卷一〇一《蛮传》略云：

蛮之种类，盖盘瓠之后，其来自久。习俗叛服，前史具之。在江淮之间，依托险阻，部落滋蔓，布于数州。东连寿春，西通上洛，北接汝颍，往往有焉。其于魏氏之时，不甚为患，至晋之末，稍以繁昌，渐为寇暴矣。自刘、石乱后，诸蛮无所忌惮，故其族类，渐得北迁，陆浑以南，满于山谷。宛洛萧条，略为丘墟矣。

据《后汉书》卷一一六《南蛮传》“巴郡南郡蛮廪君种”条（《后汉书》卷一下《光武纪》、《通鉴》卷四四“建武二十三年”条同）略云：

建武二十三年，南郡潳山蛮雷迁等始反叛，寇掠百姓，遣武威将军刘尚将万余人讨破之，徙其种人七千余口置江夏界中，今沔中蛮是也。

又《通典》卷一八七《边防典·南蛮传·上·序》略云：

东晋时，沔中蛮因刘、石乱后，渐徙于陆浑以南，遍满山谷。

然则依杜氏之考释，今《魏书》及《北史》所言北徙之蛮即沔中蛮之一族，实为东汉初从南郡迁来者，本廪君种，而非长沙武陵之盘瓠种也。其长沙武陵盘瓠种之蛮在伯起意中既指溪族（见“论溪族”条），而巴郡廪君种之蛮又是伯起所谓巴族（见论“巴族”条），则伯起之所谓蛮，即与北朝最有关之一族，应舍范蔚宗书中南郡蛮廪君种者莫属，乃径指为盘瓠种，似颇疏误。但考之前史，民族之以蛮为通名者，其错杂迁徙，本难分别，若有混淆，亦不足深论。杜君卿于《通典·南蛮·上》“板楯蛮”条自注中所下之断语最为通识，附录于此，以促起读者之注意，其言曰：

按《后汉史》，其在黔中五溪长沙间，则为盘瓠之后。其在硖中巴梁间，则为廪君之后。其后种落繁盛，侵扰州郡，或移徙交杂，亦不可得详别焉。

獠

《华阳国志》卷九《李寿志》云：

晋康帝建元二年（西历三四四年），蜀土无獠，至是始从山出。自巴至犍为、梓潼，布满山谷，大为民患。加以饥馑，境内萧条。

《晋书》卷一二一《李势载记》云：

改年嘉宁。初，蜀土无獠，至此，始从山而出，北至犍为、梓潼，布在山谷，十余万落，不可禁制，大为百姓之患。

《魏书》卷一〇一《獠传》已阙，今本为后人所补，其文既与《北史·獠传》悉符，则与伯起本书异同如何，未能决定。但诸史籍所纪獠事大抵相类，伯起元著当亦不至大相悬远也。今本《魏书》卷一〇一《獠传》（《周书》卷四九《獠传》略同，《北史》卷九五《獠传》同）略云：

獠者，盖南蛮之别种，自汉中达于邛笮川洞之间，所在皆有（《通典》卷一八七“南蛮”类“獠”条元注云：“此自汉中西南及越嶲以东皆有之”）。建国中，李势在蜀，诸獠始出巴西、渠川、广汉、阳安、资中，攻破郡县，为益州大患。势内外受敌，所以亡也。自桓温破蜀之后，力不能制。又蜀人东流，山险之地多空，獠遂挟山傍谷。与夏人参居者，颇输租赋。在深山者，仍不为编户。

《南齐书》卷四一《张融传》（《南史》卷三二《张邵传附融传》同）略云：

帝曰：融殊贫，当序以佳禄。出为封溪令。广越嶂崄，獠贼执融，将杀食之（此条应入“论俚”条）。

《陈书》卷九《侯瑱传》（《南史》卷六六《侯瑱传》同）略云：

范委以将帅之任。山谷夷獠不宾附者，并遣瑱征之。

同书同卷《欧阳传》（《南史》卷六六《欧阳传》同）略云：

钦南征夷獠，擒陈文彻（此条应入“论俚”条）。

据《张融传》及《欧阳传》，广越之地似亦有獠族，但《南齐书》卷一四《州郡志》“广州及越州”条，又《陈书》卷八《杜僧明传》（《南史》卷六六《杜僧明传》同），及《周文育传》（《南史》卷六六《周文育传》同），所谓俚獠（见“论俚”条所引）皆俚獠二字连缀，实是联词。为审慎之故，移置于“论俚”条中，可参互观之也。至《隋书》卷二九《地理志》“扬州”条之论俚，“荆州”条之论蛮，卷八二《南蛮传》之论俚及獠，亦可供旁证，兹不复一一征引。

综合言之，凡史籍之止言獠或夷獠联文，而属于梁益地域者，盖獠之专名初义。伯起书之所谓獠，当即指此。至属于广越诸州范围，有所谓獠，或以夷獠俚獠等连缀为词者，当即伯起书之俚也。獠之一名后来颇普遍用之，竟成轻贱南人之词，如武瞾之斥褚遂良（《新唐书》卷一〇五《褚遂良传》云：“武氏从幄后呼曰：何不扑杀此獠！”《通鉴》卷一九九“永徽五年九月”条同），唐德宗之詈陆贽（《异闻集》“上清”条云：“德宗至是大悟，因怒陆贽曰：老獠奴云云”），则不过因二人俱为南人（褚杭州钱塘人，陆苏州嘉兴人），遂加以獠名耳，实与种族问题无关也。

溪

伯起所谓溪，在他书则俱作溪，实即指《后汉书·南蛮传》之盘瓠种蛮而言也。据《后汉书》卷一一六《南蛮传》略云：

槃瓠得女，负而走入南山，经三年，生子一十二人，六男六女。槃瓠死后，因自相夫妻。语言侏离，今长沙武陵蛮是也（寅恪按：此节实采自《风俗通》，又可参考《水经注·沅水》篇）。

同书同卷章怀注引干宝《晋纪》云：

武陵、长沙、庐江郡夷，槃瓠之后也，杂处五溪之内。

此支蛮种所以号为溪者，与五溪地名至有关系。江左名人如陶侃及渊明亦出于溪族，最使人注意。兹特稍详论之于下。

《晋书》卷六六《陶侃传》略云：

陶侃，本鄱阳人也。吴平，徙家庐江之寻阳。侃早孤贫，为县吏。夔察侃为孝廉，至洛阳，数诣张华。华初以远人，不甚接遇。伏波将军孙秀以亡国支庶，府望不显，中华人士耻为掾属，以侃寒宦，召为舍人。时豫章国郎中令杨晫，侃州里也，为乡论所归。侃诣之，与同乘见中书侍郎顾荣。吏部郎温雅谓晫曰：奈何与小人共载？尚书乐广欲会荆扬士人，武库令黄庆进侃于广。人或非之，或云：侃少时渔于雷泽，网得一织梭，以挂于壁。有顷雷雨，自化为龙而去。侃有子十七人，以夏为世子。及送侃丧还长沙，夏与斌及称各拥兵数千以相图。既而解散，斌先往长沙，悉取国中器仗财物。夏至，杀斌。庾亮上疏曰：斌虽丑恶，然骨肉至亲，亲运刀锯，以刑同体，应加放黜。表未至都，而夏病卒。诏复以瞻息弘袭侃爵，卒，子绰之嗣。旗性甚凶暴，卒，子定嗣。卒，子袭之嗣。卒，子谦之嗣。称，性虓勇不伦，与诸弟不协。轻将二百人下见亮，亮大会吏佐，责称前后罪恶，使人于阁外收之，弃市。亮上疏曰：称父亡，不居丧位。荒耽于酒，昧利偷荣。故车骑将军刘弘曾孙安寓居江夏，及将杨恭、赵韶，并以言色有忤，称放声当杀。安、恭惧，自赴水而死，韶于狱自尽。将军郭开从称往长沙赴丧。称疑开附其兄弟，乃反缚，悬头于帆樯，仰而弹之，鼓棹渡江二十余里，观者数千，莫不震骇。不忠不孝，辄收称伏法。

寅恪按：吴士鉴《晋书校注》亦引《异苑》陶侃钓鱼得梭化龙事。《晋书·士行本传》当即取之刘敬叔书也。《世说新语·贤媛》篇载陶侃少时作鱼梁吏事。刘孝标注引《幽明录》复有侃在寻阳取鱼事，然则侃本出于业渔之贱户，无怪当日胜流初俱不以士类遇之也。又《世说新语·容止》篇“石头事故朝廷顷覆”条记庾亮畏见陶侃，而温峤劝亮往之言曰：

溪狗我所悉，卿但见之，必无忧也。

夫太真目士行为溪人，或沿中州冠带轻诋吴人之旧习，非别有确证，不能遽信为实。然据《后汉书·南蛮传》章怀注引干宝《晋纪》，知庐江郡之地即士行乡里所在，原为溪族杂处区域，而士行后裔一代逸民之《桃花源记》本属根据实事，加以理想化之作（详见拙著《桃花源记旁证》，兹不赘论），所云：

武陵人捕鱼为业，缘溪行。

正是一篇溪族纪实文字。士行少时既以捕鱼为业，又出于溪族杂处之庐江郡，故于太真溪狗之诮终不免有重大之嫌疑。或谓士行自鄱阳徙居庐江之寻阳，则其种族当与干宝所言无关。然《晋书·士行传》载其徙居在吴平之后，据《晋书》卷九七《匈奴传》郭钦疏请徙北方戎狄，以为“宜及平吴之威，谋臣猛将之略”。则晋之平吴，必有迁徙吴境内少数民族之举。郭氏遂欲仿效已行于南方之政策，更施之于北方耳。由此言之，士行之家，当是鄱阳郡内之少数民族。晋灭吴后，始被徙于庐江。令升所记，乃指吴平后溪族分处之实况。《晋书·陶侃传》特标“吴平”二字，殊非偶然。读史者不必以士行之家本出鄱阳，而谓其必非溪族也。又士行本身既为当日胜流以小人见斥，终用武功致位通显于扰攘之际，而其诸子之凶暴虓武，为世所骇恶。明非士族礼法之家，颇似善战之溪人（见下引殷阐之言及“论吴兴沈氏”条）。然则其气类复与溪族相近，似更为可疑也。

复次，《续搜神记》中载有《桃花源记》一篇，寅恪尝疑其为渊明之初稿本（见拙著《桃花源记旁证》），其文著录武陵捕鱼为业之溪人姓名为黄道真，黄氏乃溪洞显姓，周君引李绰尚书故实云：

有黄生者，擢进士第，人问与颇同房否？对曰：别洞。黄本溪洞豪姓，生故以此对。人虽咍之，亦赏其真实也。

亦可供参考（见《历史语言研究所集刊》第七本第四分周一良《南朝境内之各种人及政府对待之政策》）。至道真之名颇有天师道色彩（见《历史语言研究所集刊》第三本第四分拙著《天师道与滨海地域之关系》），而陶侃后裔亦多天师道之名，如绰之、袭之、谦之等。又袭之、谦之父子名中共有“之”字，如南齐溪人胡廉之、翼之、谐之三世祖孙父子之例，尤为特证（见下引《南史·胡谐之传》）吴氏《晋书校注》转疑其有误，盖未思晋代最著之天师道世家琅邪王氏羲之、献之父子亦同名“之”也。然则溪之一族似亦属天师道信徒，与巴为同教者。此点与渊明生值晋宋之际佛教最盛时代，大思想家如释惠远，大文学家如谢灵运，莫不归命释迦，倾心鹫岭，而五柳先生时代地域俱与之连接，转若绝无闻见者，或有所关涉。但其事既为推测之余论，又不属本文范围，兹姑置不言可也。

《通鉴》卷一一五“义熙六年载殷阐说何无忌之言”曰：

循所将之众，皆三吴旧贼。始兴溪子，拳捷善斗，未易轻也。

寅恪按：卢循、徐道覆之部众，乃孙恩领导下之天师道宗教军队。据《续搜神记》本《桃花源记》，在晋孝武帝太元时捕鱼溪人之名，已是天师道教名，则溪族夙为天师道信徒，宜其乐为其同教效死也。

《南史》卷四七《胡谐之传》略云：

胡谐之，豫章南昌人也。祖廉之，书侍御史。父翼之，州辟不就。谐之仕宋为邵陵王左军咨议。齐武帝为江州，以谐之为别驾，委以事任。建元二年，为给事中、骁骑将军。上方欲奖以贵族盛姻，以谐之家人语傒音不正，乃遣宫内四五人往谐之家，教子女语。二年后，帝问曰：卿家人语音已正未？谐之答曰：宫人少，臣家人多，非唯不能得正音，遂使宫人顿成傒语。帝大笑，遍向朝臣说之。就梁州刺史范柏年求佳马，接使人薄，使人致恨，归谓谐之曰：柏年云：胡谐是何傒狗，无厌之求。谐之切齿致忿。

寅恪按：傒音不正可证伯起“语言不同”之说也。《通鉴》卷一三五“建元元年纪胡谐之求马事”采自《南史本传》，而误改“傒狗”为“何物狗”，已为周君指出。尚有一事为温公所不知而误增，周文复未之及者，即《通鉴》于《南史》元文使人伪作范柏年骂词中“胡谐”之下补足“之”字，实未了解天师道命名之义。凡天师教名中“之”者皆可省略。试取《晋书》与《真诰》参校，其例自见。此天师道名家如琅邪王氏所以容许父子名中共有“之”字，而不以为讳之故也。今观胡氏祖孙三世之名俱系“之”字，溪人之为天师道信徒于此可证。又傒即溪字，所以从人旁者，犹俚族之俚字，其初本只作里，后来始加人旁，见“论俚”条下所引《后汉书·南蛮传》章怀注。

《梁书》卷一〇《杨公则传》略云：

和帝即位，授持节、都督湘州诸军事、湘州刺史。高祖命众军即日俱下，公则受命先驱，直造京邑。公则所领多湘溪人，性怯懦，城内轻之，以为易与。

寅恪按：今通行本《南史》卷五五《杨公则传》作“公则所领多是湘溪人，性怯懦”，与《梁书》之文几无不同，惟多一“是”字耳。大德本《南史》“溪人”二字互易，疑为误倒，不必从也。至《通鉴》卷一四四“中兴元年”乃作“公则所领皆湘州人，素号怯懦”。则由不解“溪”字之义而误改，其为不当，固无待辨。又溪人之勇怯问题，周文已论及之，兹以未能别具胜解，姑从阙疑可也。

俚

《后汉书》卷一下《光武纪》云：

是岁（建武十二年），九真徼外蛮夷张游率种人内属，封为归汉里君。

同书卷一一六《南蛮传》云：

建武十二年，九真徼外蛮里张游，率种人慕化内属，封为归汉里君。

章怀注云：

里，蛮之别号，今呼为俚人。

同书同卷（参《后汉书》卷一下《光武帝纪》）又云：

十六年，交趾女子征侧反，于是九真、日南、合浦蛮里皆应之。夏四月，援破交趾，斩征侧等，余皆降散。进击九真贼都阳等，破降之，徙其渠帅三百余口于零陵。

《宋书》卷五四《羊玄保传附希传》（《南史》卷三六《羊玄保传》同）略云：

泰始三年，出为宁朔将军、广州刺史。希以沛郡刘思道行晋康太守，领军伐俚。思道违节度，失利，希遣收之。思道不受命，率所领攻州。希逾城走，思道获而杀之。时龙骧将军陈伯绍率军伐俚还，击思道，定之。

同书卷九二《良吏传·徐豁传》略云：

元嘉初，为始兴太守。三年，遣大使巡行四方，并使郡县各言损益，豁因此陈表三事，其一曰：既遏接蛮俚，去就益易。其三曰：中宿县俚民课银，一子丁输南称半两。寻此县自不出银，又俚民皆巢居鸟语，不闲货易之宜。每至买银，为损已甚。又称两受入，易生奸巧。山俚愚怯，不辨自申。

寅恪按：徐豁俚民鸟语之言，亦可证伯起鸟声禽呼之说也。

《南齐书》卷一四《州郡志》“广州”条略云：

虽民户不多，而俚獠猥杂。

同书同卷《州郡志》“越州”条略云：

元徽二年，以伯绍为刺史，始立州镇，穿山为城门，威服俚獠。

吴春俚郡（原注：永明六年立，无属县）。

《梁书》卷三二《兰钦传》（《南史》卷六一《兰钦传》同）云：

经广州，因破俚帅陈文彻兄弟，并擒之。

《陈书》卷八《杜僧明传》（《南史》卷六六《杜僧明传》同）略云：

梁大同中，卢安兴为广州南江督护，僧明与兄天合及周文育并为安兴所启，请与俱行，频征俚獠有功。

同书同卷《周文育传》（《南史》卷六六《周文育传》同）略云：

卢安兴为南江督护，启文育同行。累征俚獠，所在有功。

同书卷一二《胡颖传》略云：

梁世仕至武陵国侍郎，东宫直前。出番禺，征讨俚洞。

同书同卷《沈恪传》略云：

映迁广州，以恪兼府中兵参军，常领兵讨伐俚洞。

同书卷二一《萧允传附引传》（《南史》卷一八《萧思话传附引传》同）略云：

时广州刺史马靖甚得岭表人心，而兵甲精练，每年深入俚洞，又数有战功。

综考上引史料，俚人之居处区域及其民族界说可借以推知矣。

楚

魏伯起之所谓楚，即指今江北淮徐地域之人。在南朝史乘往往称为江西或淮南，亦与太史公书《货殖传》所言西楚之一部相当也。又北朝之人诋娸南朝，凡中原之人流徙南来者，俱以楚目之，故楚之一名乃成轻蔑之词，而为北朝呼南朝疆域内北人之通称矣。

《世说新语·豪爽》篇云：

王大将军年少时旧有田舍名，语音亦楚。

寅恪按：王敦为琅邪王览之孙，虽出显宦之家，而不能操当日洛阳都市语音，其故颇不易知。据《晋书》卷三三《王祥传》（祥即敦伯祖）有：

汉末遭乱，扶母携弟览避地庐江，隐居三十余年。

虽史载时间之长短有所未谛（见钱大昕《廿二史考异》卷二一《晋书·王祥传》），然敦之家世与庐江即楚地有关，则为事实。或者即以此段因缘，其语音遂亦渐染楚化耶？此点不涉兹篇本旨，可不详论，聊识于此，以资旁证。至关于南朝语音问题，寅恪别有所论（见《历史语言研究所集刊》第七本第一分《东晋南朝之吴语》及《岭南学报》第九卷第二期从《史实论切韵》。鄙见与周君之说微异，读者可参阅之，兹不备论）。

《魏书》卷九五《僭伪传总序》云：

纠合伧楚。

同书卷九七《岛夷桓玄传》云：

岛夷桓玄，本谯国龙亢楚也。

同书同卷《岛夷刘裕传》云：

岛夷刘裕，晋陵丹徒人也。其先不知所出，自云本彭城人。或云本姓项，改为刘氏，然亦莫可寻也。故其与丛亭、安上诸刘了无宗次。裕家本寒微，恒以卖履为业。意气楚剌，仅识文字。

寅恪按：伯起于宋高祖不径称之为楚者，实以其家世所出，至为卑贱，特备述其籍贯来历不明，所以极致其轻视之意。盖犹未肯以南朝疆域内之北人，即彼所谓楚者许之，而遽与桓萧诸家并列也。

《魏书》卷九八《岛夷萧道成传》云：

岛夷萧道成，晋陵武进楚也。

同书同卷《岛夷萧衍传》云：

岛夷萧衍，亦晋陵武进楚也。

据此，可知伯起之所谓楚，即南朝疆域内北人之通称矣。

又楚为民族之名，其见于南北朝史乘者如下：

《宋书》卷八六《殷孝祖传》略云：

前废帝景和元年，以本号督兖州诸军事、兖州刺史。太宗初即位，四方反叛。孝祖忽至，众力不少，并伧楚壮士，人情于是大安。

寅恪按：《宋书》卷三五《地理志》云：

兖州，三十年六月复立，治瑕丘（元注：二汉山阳有瑕丘县）。

是殷孝祖所将之兵众乃兖州之军队，故为伧楚壮士也。而《通鉴》卷一三一泰始二年纪此事，胡注释“伧楚”二字之义云：

江南谓中原人为伧，荆州人为楚。

其释“伧”字义固确，而“楚”字义则非，盖未注意兖州地域关系所致。否则，孝祖部下，何得有如许荆州人也。

《宋书》卷八三《黄回传》（《南史》卷四〇《黄回传》同）略云：

黄回，竟陵郡军人也，出身充郡府杂役。启免回，以领随身队，统知宅及江西墅事。回拳捷果劲，勇力兼人，在江西与诸楚子相结，屡为劫盗。会太宗初即位，四方反叛。明宝启太宗使回募江西楚人，得快射手八百。

同书卷八七《殷琰传》略云：

义军主黄回募江西楚人千余。回所领并淮南楚子，天下精兵。

《南齐书》卷四五《始安贞王遥光传》（《南史》卷四一《齐宗室始安王遥光传》略同）云：

遥光召亲人丹阳丞刘沨及诸伧楚，欲以讨刘暄为名。

同书卷四七《王融传》（《南史》卷二一《王弘传附融传》同）云：

招集江西伧楚数百人，并有干用。

同书卷五一《崔慧景传》云：

慧景子觉及崔恭祖领前锋，皆伧楚善战。

寅恪按：《通鉴》卷一四三“永元二年纪崔慧景回兵袭建康事”，即用萧子显书《崔慧景传》元文，而改“伧楚”作“荒伧”，殊可不必。温公殆未甚明了“楚”字之含义及界说也。

《梁书》卷二〇《陈伯之传》（《南史》卷六一《陈伯之传》同）云：

陈伯之，济阴睢陵人也。幼有膂力。年十三四，好着獭皮冠，带刺刀，候伺邻里稻熟，辄偷刈之。尝为田主所见，呵之云：楚子莫动！

同书卷四九《文学传·钟嵘传》（《南史》卷七二《文学传·钟嵘传》同）略云：

天监初，制度虽革，而日不暇给。嵘乃言曰：若侨杂伧楚，应在绥附，正宜严断禄力，绝其妨正，直乞虚号而已。

《北齐书》卷三二《王琳传》（《南史》卷六四《王琳传》同）云：

琳乃缮舰，分遣招募，淮南伧楚，皆愿勠力。

依据上引史文，不独楚民族所居地域及其界说得以明了，而其人之勇武善战，足胜兵将之任，亦可从之推定。此点与南朝政治民族之演变殊有关系，俟后论之。

越

伯起所谓越者，即陈承祚书之山越。凡《吴志》中山寇、山贼、山民及山帅等名词，亦俱指此民族及其酋长而言。其例证之见于《吴志》君臣文武诸传者，殆不胜枚举。兹止就孙权、陆逊、诸葛恪等传略论之，足知山越民族问题，为孙氏江东霸业所关之一大事。东晋南朝史乘，虽极罕见此民族之名，然其为潜伏混同于江左民族之中，仍为一有力之分子，则无疑也。关于山越事，《吴志·诸葛恪传》特详，故较多移写其文，以备参考。

《吴志》卷二《孙权传》略云：

五年，策薨，以事授权，是时唯有会稽、吴郡、丹杨、豫章、庐陵，然深险之地犹未尽从。

分部诸将，镇抚山越，讨不从命。

寅恪按：讨抚山越，为孙氏创业定霸之惟一要事。凡孙氏命号诸将如蒋钦为讨越中郎将（见《吴志》卷一〇《蒋钦传》），董袭为威越校尉（见《吴志》卷一〇《董袭传》），诸葛恪为抚越将军（见《吴志》卷一九《诸葛恪传》），皆可参证也。

《吴志》卷一三《陆逊传》略云：

时吴会稽、丹杨多有伏匿，逊陈便宜，乞与募焉。会稽山贼大帅潘临，旧为所在毒害，历年不禽，逊以手下召兵，讨治深险，所向皆服，部曲已有二千余人。鄱阳贼帅尤突作乱，复往讨之。权数访世务，逊建议曰：方今英雄棋峙，豺狼窥望，克敌宁乱，非众不济。而山寇旧恶，依阻深地。夫腹心未平，难以图远，可大部伍，取其精锐。权纳其策。会丹杨贼帅费栈受曹公印绶，扇动山越，为作内应。权遣逊讨栈，应时破散，遂部伍东三郡（寅恪按：《通鉴》卷六八“建安二十二年纪此事”条胡注云：东三郡，丹阳、新都、会稽也）。强者为兵，羸者补户，得精卒数万人。

同书卷一九《诸葛恪传》略云：

恪以丹杨山险，民多果劲，虽前发兵，徒得外县平民而已。其余深远，莫能禽尽，屡自求乞，为官出之，三年可得甲士四万。众议咸以丹杨地势险阻，与吴郡、会稽、新都、鄱阳四郡邻接，周旋数千里，山谷万重，其幽邃民人，未尝入城邑，对长吏，皆杖兵野逸，白首于林莽。逋亡宿恶，咸共逃窜。山出铜铁，自铸甲兵。俗好武习战，高尚气力。其升山赴险，抵突丛棘，若鱼之走渊，猿狖之腾木也。时观间隙，出为寇盗，每致兵征伐，寻其窟藏，其战则蜂至，败则鸟窜，自前世以来，不能羁也，皆以为难。恪父瑾闻之，亦以事终不逮，叹曰：恪不大兴吾家，将大赤吾族也。恪盛陈其必捷。权拜恪抚越将军，领丹杨太守。恪到府，乃移书四部（《通鉴》卷七三“青龙四年纪此事”条胡注云：四部当作四郡，谓吴郡、会稽、新都、鄱阳，皆与丹阳邻接。山越依阻出没，故令各保其疆界也。或曰：东西南北四部都尉也。寅恪按：胡氏前说似较胜）属城长吏，令各保其疆界，明立部伍，其从化平民，悉令屯居。乃分内诸将，罗兵幽阻，但缮藩篱，不与交锋，候其谷稼将熟，辄纵兵芟刈，使无遣种。旧谷既尽，新田不收，平民屯居，略无所入，于是山民饥穷，渐出降首。恪乃复敕下曰：山民去恶从化，皆当抚慰，徙出外县，不得嫌疑，有所执拘。于是老幼相携而出，岁期，人数皆如本规。恪自领万人，余分给诸将。权嘉其功，遣尚书仆射薛综劳军。综先移恪等曰：山越恃阻，不宾历世。皇帝赫然，命将西征。元恶既枭，种党归义。荡涤山薮，献戎十万。野无遗寇，邑罔残奸。既扫凶慝，又充军用。藜蓧稂莠，化为善草。魑魅魍魉，更成虎士。功轶古人，勋超前世。

寅恪按：陆逊、诸葛恪皆孙氏才杰之臣。史传赞美其绥抚收编山越之功勣，诚不诬也。吾人依此类记述，得知越之民族，分布于丹阳、吴郡、会稽、新都、鄱阳诸郡之地。且为善战之民族，可充精兵之选者。此二事亦与南朝后期民族之演变颇有关系，俟于下章论之，今暂不涉及。至东晋南朝史乘纪述山越者甚少（如《陈书》卷三《世祖纪》亦言及山越，然此为稀见之例也），故兹亦从略焉。

（下）推论

赵翼《廿二史札记》卷一二“江左世族无功臣”条，其中颇多疏误。如以齐高帝遗诏，自称素族，即是寒族，及目顾荣为寒人之类。兹以其事非本篇范围，可置不辨。但赵书此条却暗示南朝政治史及社会史中一大问题，惜赵氏未能阐发其义，即江左历朝皇室及武装统治阶级转移演变之倾向是也。夫赵氏之所谓功乃指武功而言，故其所谓功臣，易言之，大抵为南朝善战民族，或武装阶级之健者。宋齐梁陈四朝创业之君主，皆当时之功臣。其与其他功臣之差别，仅在其为功臣中最高之首领，以功高不赏之故，遂取其旧来所拥护之皇室而代之耳。是以谓江左世族无功臣，与言南朝帝室止出于善战之社会阶级无异。此善战之阶级，在江左数百年间之变迁，与南朝境内他种民族之关系，治史之人，固应致意研求者也。

江左诸朝之皇室中，始渡江建国之东晋司马氏及篡位而旋失之之楚桓氏。其为北人名族，事实显著，且以时代较前，姑置不论。若宋皇室刘氏，则《南史》卷一《宋本纪·上》（《宋书》卷一《武帝纪·上》略同）略云：

宋高祖武皇帝讳裕，彭城县人，姓刘氏。晋氏东迁，刘氏移居晋陵丹徒。

若齐皇室萧氏，则《南史》卷四《齐本纪·上》（《南齐书》卷一《高帝纪·上》略同）略云：

齐太祖高皇帝讳道成，姓萧氏。其先本居东海兰陵县，晋元康元年，惠帝分东海郡为兰陵，故复为兰陵郡人。中朝丧乱，皇高祖淮阴令整，过江居晋陵武进县。寓居江左者，皆侨置本土。加以南名，更为南兰陵人也。

若梁皇室萧氏，则《南史》卷六《梁本纪·上》（《梁书》卷一《武帝纪·上》略同）略云：

梁高祖武皇帝讳衍，南兰陵人，姓萧氏，与齐同承淮阴令整。

若陈皇室陈氏，则《南史》卷九《陈本纪·上》（《陈书》卷一《髙祖纪·上》略同）略云：

陈高祖武皇帝讳霸先，吴兴长城人，姓陈氏。其本甚微。永嘉中南迁。咸和中土断，故为长城人。

是皆与东晋皇室同时南渡之北人也。刘陈二族，出自寒微，以武功特起。二萧氏之家世，虽较胜于宋陈帝室，然本为将家（详见《南齐书》卷一《高祖纪·上》所述皇考承之及《南史》卷六《梁本纪·上》所纪皇考顺之事迹），亦非文化显族，自可以善战之社会阶级视之。然则南朝之政治史概括言之，乃北人中善战之武装寒族为君主领袖，而北人中不善战之文化高门，为公卿辅佐。互相利用，以成此江左数百年北人统治之世局也。观于《宋书》卷一《武帝纪·上》所云：

海盐令鲍陋遣子嗣之以吴兵一千，请为前驱。高祖曰：吴人不习战，若前驱失利，必败我军。嗣之追奔，为贼所没。

又同书卷八一《顾觊之传》（《南史》卷三五《顾觊之传》同）所云：

尝于太祖坐论江左人物，言及顾荣，袁淑谓觊之曰：卿南人怯懦，岂办作贼。

则在南朝前期北人善战、吴人不善战一点可以证明，而北人江左数百年统治之权所以能确立者，其主因亦在于此，又不待言也。

然江左侨寓之寒族北人，至南朝后期，即梁代亦成为不善战之民族，当时政府乃不能不重用新自北方南来之降人以为将帅。及侯景变起，梁室恃以抗御及平定此乱者，固为新来之北人，而江陵朝廷所倚之纾难救急之将领，亦竟舍囚系待决之逆羯降酋莫属，斯诚江左世局之一大变。无怪乎陈室之兴起，其所任大将多为南方土豪洞主，与东晋刘宋之时，情势迥异。若非隋文灭陈，江左偏安之局于是告终，否则，依当时大势所趋推之，陈室皇位，终必为其武将首领所篡夺，江东大宝或不免轮转而入于南方士族之手耶？

考南朝史乘，侯景变前南人之任将帅以武功显名者，其最著则有吴兴沈氏一族，如田子、林子（见《宋书》卷一〇〇自序）、庆之、攸之、文季（见《宋书》卷七七《沈庆之传》，卷七四《沈攸之传》，《南齐书》卷四四《沈文季传》及《南史》卷三七《沈庆之传附攸之、文季传》），及王敬则（见《南齐书》卷二六、《南史》卷四五《王敬则传》）、陈显达（见《南齐书》卷二六、《南史》卷四五《陈显达传》）、陈庆之（见《梁书》卷三二、《南史》卷六一《陈庆之传》）诸人。通常言之，凡一原则不能无少数例外，即如陈庆之者，史言其为义兴国山人，及梁武所谓“本非将种，亦非豪族”者，南人中得此诚属例外者也。至于王敬则，虽侨居晋陵南沙县，及接士庶以吴语（见《南齐书·王敬则传》。寅恪别有《东晋南朝之吴语》一文论及此点，兹不涉及），然其家实自临淮射阳迁来（见《南史·王敬则传》），临淮地域之人正魏伯起之所谓楚也。意者敬则或本是寒门北人，而非南人耶？至其接士庶悉以吴语者，由于出自卑下社会阶级之故。盖南朝疆域内北语吴语乃士庶阶级之表征，非南北籍贯之分别。其说详见拙著《东晋南朝之吴语》及《从史实论切韵》两文中，殊不足据以断定其南人也。如陈显达之为南彭城人，疑本从彭城迁来，亦犹齐梁皇室萧氏之为南兰陵人，其先本自江北之兰陵迁来者也（见前引史文）。惟吴兴沈氏一族，则《宋书》自序言之极详。其为吴人，自无可疑。但其家历世名将，尤为善战之族类，似与南朝吴人不习战之通则不合。

考《世说新语·雅量》篇“王僧弥谢车骑共王小奴许集”条载“王珉骂谢玄之词”云：

汝故是吴兴溪中钓碣耳。

刘孝标注云：

玄叔父安曾为吴兴，玄少时从之游，故珉云然。

寅恪按：“钓碣”之“碣”，今所得见善本俱无异读，但其义实不可解，颇疑是“”字，即“狗”字之讹写（如《荀子》卷二《荣辱》篇“乳不远游”及“有彘之勇者”之例），正如温峤目陶侃为溪狗之例（见前“论溪”条）。吴氏《晋书校注》及周君均引《太平御览》之文，以证谢玄喜渔钓之事，合以刘氏玄曾居吴兴之言，其说似亦可通。然必须吴兴本有溪人，乃可为王珉之语作满意之解释也。又溪人为天师道信徒及善战之民族（亦见前“论溪”条），而吴兴沈氏世奉天师道（见《宋书》卷一〇〇自序及《南史》卷三七《沈庆之传附僧昭传》。寅恪尝撰《天师道与滨海地域之关系》一文，其“论吴兴沈氏条遗沈僧昭事”，后已增入，特附识于此），并以将门见称于世（见《南齐书》《南史》之《沈文季传》），则颇有源出于溪族之嫌疑。此吴兴沈氏，虽累世贵显，复文采昭著（如沈约之例），而北来世族如褚渊，则以“门户裁之”，如王融，则以蛤蜊同类相讥（见《南史》卷二一《王弘传附融传》融答沈昭略之语），所以终不能比数于吴中著姓如朱张顾陆诸家之故欤？若此假定果确，则不独于南朝史事有所阐发，且于难通之《世说新语》中“钓碣”一语亦得一旁证矣。

《颜氏家训·慕贤》篇云：

侯景初入建业，台门虽闭，公私草扰，各不自全。太子左卫率羊侃坐东掖门，部分经略，一宿皆办，遂得百余日抗拒凶逆。于是城内四万许人，王公朝士，不下一百，便是恃侃一人安之，其相去如此！

《南史》卷六三《羊侃传》（《梁书》卷三九《羊侃传》略同）略云：

羊侃，泰山梁父人也。初为尚书郎，以力闻。魏帝常谓曰：郎官谓卿为虎，岂羊质虎皮乎？试作虎状！侃因伏，以手抉殿，没指。魏帝壮之，赐以珠剑。侃以大通三年至建邺，累迁太子左卫率、侍中。车驾幸乐游苑，侃预宴。时少府奏：新造两刃槊成，长二丈四尺，围一尺三寸。帝因赐侃河南国紫骝，令试之。侃执槊上马，左右击刺，特尽其妙。观者登树，帝曰：此树必为侍中折矣！俄而果折，因号此槊为“折树槊”。北人降者，唯侃是衣冠余绪，帝宠之逾于他者。谓曰：朕少时捉槊，形势似卿，今失其旧体，殊觉不奇。侃少雄勇，膂力绝人，所用弓至二十石，马上用六石弓。尝于兖州尧庙蹋壁，直上至五寻，横行得七迹。泗桥有数石人，长八尺，大十围。侃执以相击，悉皆破碎。

寅恪按：羊侃之勇力如此，岂当日南人所能企及，无怪梁武帝特加宠任，不仅以其为衣冠余绪也。侯景之围建邺，全恃侃一人，以资抗御。迨侃一死，而台城不守矣。庾子山云：“大事去矣，人之云亡。”（《哀江南赋》语）岂不信哉！又梁武与侃言捉槊事，可参考《颜氏家训·涉务》篇及《梁书》卷一四《任昉传》（《南史》卷五九《任昉传》同），足证梁武本是将种。平生特长骑槊之技，江左同时辈流，迥非其比。固宜文武兼资，卒取齐室之帝位而代之也。

《颜氏家训·涉务》篇云：

梁世士大夫，皆尚褒衣博带，大冠高履。出则车舆，入则扶侍。郊郭之内，无乘马者。周弘正为宣城王所爱，给一果下马，常服御之，举朝以为放达。至乃尚书郎乘马，则纠劾之。及侯景之乱，肤脆骨柔，不堪行步，体羸气弱，不耐寒暑。坐死仓猝者，往往而然。建康令王复性既儒雅，未尝乘骑，见马嘶喷陆梁，莫不震慑，乃谓人曰：正是虎，何故名为马乎？其风俗至此！

《梁书》卷一四《任昉传》云：

高祖克京邑，霸府初开，以昉为骠骑记室参军。始高祖与昉遇竟陵王西邸，从容谓昉曰：我登三府，当以卿为记室。昉亦戏高祖曰：我若登三事，当以卿为骑兵。谓高祖善骑也。

南朝不独倚新自北来之降人羊侃，以抗御侯景，更赖新自北来之降人王僧辩，以破灭侯景。下引史文，足资证明。

《梁书》卷三九《王神念传》（《南史》卷六三《王神念传》同）略云：

王神念，太原祁人也。仕魏起家州主簿，稍迁颍川太守，遂据郡归款。魏军至，与家属渡江。神念少善骑射，既老不衰，尝于高祖前手执二刀楣，左右交度，驰马往来，冠绝群伍。时复有杨华者（本传附杨华事略云：“杨华，武都仇池人也。父大眼，为魏名将。华少有勇力，率其部曲来降。”寅恪按：杨华本氐族，其勇力非当时南人所能及，固不待言也），能作“惊军骑”，并一时妙捷，高祖深叹赏之。

同书卷四五《王僧辩传》（《南史》卷六三《王神念传附僧辩传》同）略云：

王僧辩，右卫将军神念之子也，以天监中随父来奔。世祖命僧辩即率巴陵诸军，沿流讨景。于是逆寇悉平，京都克定。

梁室不独倚新自北来之降人以破灭侯景，即从事内争，若不用侯景部下之北将，竟无其他可属任之人。当日南朝将才之缺乏，于此可见，而永嘉渡江之寒族北人子孙，已与文化高门之士大夫诸族，同为“肤脆骨柔”。观下引史文，得一明证矣。

《梁书》卷五五《武陵王纪传》（《南史》卷五三《梁武陵王纪传》同）略云：

纪次于西陵，舳舻翳川，旌甲曜日，军容甚盛。世祖命护军将军陆法和于硖口夹岸筑二垒，镇江以断之。时陆纳未平，蜀军复逼，物情恇扰，世祖忧焉。法和告急，旬日相继。世祖乃拔任约于狱，以为晋安王司马，撤禁兵以配之。纪筑连城，攻绝铁鏁。世祖复于狱拔谢答仁为步兵校尉，配众一旅，上赴法和。纪将侯叡率众缘山，将规进取，任约、谢答仁与战，破之。任约、谢答仁等因进攻侯叡，陷其三垒。于是两岸十余城遂倶降。获纪，杀之于硖口。

永嘉南渡之寒族北人既丧失其原来善战之能力，江东士族遂起而代其任。此南朝后期之将帅，其先世名字所以多不见于南朝前期政治及社会史之故也。《陈书》卷三五《熊昙朗等传论》（《南史》卷八〇《侯景熊昙朗等传论》后段同）云：

梁末之灾沴，群凶竞起，郡邑岩穴之长，村屯邬壁之豪，资剽掠以致强，恣陵侮而为大。

寅恪按：侯景之乱，不仅于南朝政治上为巨变，并在江东社会上，亦为一划分时期之大事。其故即在所谓岩穴村屯之豪长乃乘此役兴起，造成南朝民族及社会阶级之变动。盖此等豪酋皆非汉末魏晋宋齐梁以来之三吴士族，而是江左土人，即魏伯起所谓巴蜀溪俚诸族。是等族类在此以前除少数例外，大抵为被压迫之下层民族，不得预闻南朝之大政及居社会高等地位者也。

南朝当侯景乱兴，中央政权崩溃之际，岩穴村屯之豪酋乘机竞起，或把持军队，或割据地域，大抵不出二种方式：一为率兵入援建邺，因而坐拥大兵。一为啸聚徒众，乘州郡主将率兵勤王之会，以依法形式，或势力强迫，取代其位。此类之事甚多，不必悉举，兹略引史文数条，已足为例证也。

《陈书》卷八《侯安都传》（《南史》卷六六《侯安都传》同）略云：

侯安都，始兴曲江人也，世为郡著姓。善骑射，为邑里雄豪。

梁始兴内史萧子范辟为主簿。侯景之乱，招集兵甲，至三千人。高祖入援京邑，安都引兵从高祖，攻蔡路养，破李迁仕，克平侯景，并力战有功。

同书卷九《侯瑱传》（《南史》卷六六《侯瑱传》同）略云：

侯瑱，巴西充国人也。世为西蜀酋豪。范迁镇合肥，瑱又随之。侯景围台城，范乃遣瑱辅其世子嗣入援京邑。京城陷，瑱与嗣退还合肥，仍随范徙镇湓城。俄而范及嗣皆卒，瑱领其众，据有豫章之地。

同书同卷《欧阳頠传》（《南史》卷六六《欧阳頠传》同）略云：

欧阳頠，长沙临湘人也，为郡豪族。以言行笃信著闻于岭表。梁左卫将军兰钦之少也，与頠相善，故頠常随钦征讨。钦征交州，复启頠同行。钦度岭，以疾终。頠除临贺内史。侯景构逆，粲自解还都征景，以頠监衡州。京城陷后，岭南互相吞并。梁元帝承制，以始兴郡为东衡州，以頠为刺史。萧勃死后，岭南扰乱，高祖授頠都督衡州诸军事、安南将军、衡州刺史。未至岭南，頠子纥已克定始兴。及頠至，岭南皆慑伏。仍进广州，尽有越地。改授都督广交十九州诸军事、广州刺史。

纥累迁都督交广等十九州诸军事，在州十余年，威惠著于百越。太建元年，下诏征纥为左卫将军，遂举兵。兵败，伏诛。家口籍没，子询以年幼免。

同书卷一一《黄法氍传》（《南史》卷六六《黄法氍传》同）略云：

黄法氍，巴山新建人也。少劲捷有胆力，步行日三百里，距跃三丈。颇便书疏，闲明簿领。出入郡中，为乡闾所惮。侯景之乱，于乡里合徒众。太守贺诩下江州，法氍监知郡事。

同书卷一三《徐世谱传》（《南史》卷六七《徐世谱传》同）略云：

徐世谱，巴东鱼复人也。世居荆州，为主帅，征伐蛮、蜒。至世谱，尤敢勇有膂力，善水战。梁元帝之为荆州刺史，世谱将领乡人事焉。侯景之乱，因预征讨，累迁至员外散骑常侍。侯景平后，以功除衡州刺史，资镇（《南史》“镇”作“领”，是）河东太守。江陵陷没，世谱东下依侯瑱。绍泰元年，征为侍中、左卫将军。永定二年，迁护军将军。

同书卷三五《熊昙朗传》（《南史》卷八〇《熊昙朗传》同）略云：

熊昙朗，豫章南昌人也，世为郡著姓，有膂力。侯景之乱，稍聚少年，据丰城县为栅，桀黠劫盗多附之。梁元帝以为巴山太守。荆州陷，昙朗兵力稍强，劫掠邻县，缚卖居民。山谷之中，最为巨患。时巴山陈定亦拥兵立寨，昙朗伪以女妻定子。又谓定曰：周迪、余孝顷并不愿此婚，必须以强兵来迎。定乃遣精甲三百，并土豪二十人往迎。既至，昙朗执之，收其马杖，并论价责赎。绍泰二年，昙朗以南川豪帅，随例除游骑将军。

同书同卷《周迪传》（《南史》卷八〇《周迪传》同）略云：

周迪，临川南城人也。少居山谷，有膂力，能挽强弩，以弋猎为事。侯景之乱，迪宗人周续起兵于临川。梁始兴王萧毅，以郡让续。迪召募乡人从之，每战必勇冠众军。续所部渠帅皆郡中豪族，稍骄横，续颇禁之。渠帅等并怨望，乃相率杀续，推迪为主。迪乃据有临川之地，筑城于工塘。梁元帝授迪高州刺史。

同书同卷《留异传》（《南史》卷八〇《留异传》同）略云：

留异，东阳长山人也，世为郡著姓。为乡里雄豪，多聚恶少，守宰皆患之。梁代为蟹浦戍主，历晋安、安固二县令。侯景之乱，还乡里，召募士卒。东阳郡丞与异有隙，引兵诛之，及其妻子。太守沈巡援台，让郡于异。异使兄子超监知郡事，率兵随巡出都。及京城陷，异随临城公萧大连，大连委以军事。会景将军宋子仙济浙江。异奔还乡里，寻以其众降于子仙，侯景署异为东阳太守。侯景平后，王僧辩使异慰劳东阳，仍纠合乡闾，保据岩阻。其徒甚盛，州郡惮焉。元帝以为信安令。荆州陷，王僧辩以异为东阳太守。世祖平定会稽，异虽转输粮馈，而拥擅一郡，威福在己。绍泰二年以应接之功，除缙州刺史，领东阳太守。

同书同卷《陈宝应传》（《南史》卷八〇《陈宝应传》同）略云：

陈宝应，晋安侯官人也，世为闽中四姓。父羽，有材干，为郡雄豪。宝应性反复，多变诈。梁代晋安数反，累杀郡将，羽初并扇惑合成其事，后复为官军乡导破之。由是一郡兵权皆自己出。侯景之乱，晋安太守、宾化侯箫云以郡让羽。羽年老，但治郡事，令宝应典兵。是时东境饥馑，会稽尤甚，死者十七八，平民男女并皆自卖，而晋安独丰沃。宝应自海道寇临安、永嘉及会稽、余姚、诸暨，又载米粟与之贸易，多致玉帛子女。其有能致舟乘者，亦并奔归之。由是大致赀产，士众强盛。侯景平，元帝因以羽为晋安太守。高祖辅政，羽请归老，求传郡于宝应。高祖许之。高祖受禅，授闽州刺史。世祖嗣位，仍命宗正录其本系，编为宗室。

据上引诸人之性质、才力及籍贯事迹推测，则侯安都以《宋书·徐豁传》证之，颇有俚族之嫌疑。侯瑱本巴地酋豪，徐世谱源出巴东，殆即所谓巴族。江陵陷后，世谱往依于瑱，或与同族有关。黄法氍、熊昙朗、周迪诸人，若依《南史·胡谐之传》出生地域之关系言，恐与“溪狗”同类。《续搜神记》本《桃花源记》载溪人之姓为黄，尚书故实复言黄为溪洞豪姓。黄法氍之姓，岂亦共源耶？留异、陈宝应，据地域论，当是越种，未可知也。独欧阳頠一族，史虽称为长沙临湘人，然与岭南殊有关系。周君疑其“少时尝居始兴”，甚有理据。盖《陈书》卷二一《萧允传附引传》及《南史》卷一八《萧思话传附引传》，俱有“始兴人欧阳頠”之语。岂长沙之欧阳一族，本自始兴迁来，其目頠为始兴人者，乃以原籍言之耶？

考刘餗《隋唐嘉话》载“欧阳頠孙询形貌丑怪事”（孟棨“本事”诗同），其文略云：

国初长孙太尉（无忌）见欧阳率更（询）姿形甚陋，嘲之曰：耸膊成山字，埋肩畏出头，谁言麟阁上，画此一猕猴。

据此，询之形貌，当与猿猴相似。至若《太平广记》卷四四四引《续江氏传》记询父纥梁末随兰钦南征，其妻为白猿窃去，有身后，复夺还，因而生询，故询为猿种云云。其语之不经，本无待辨。然《旧唐书》卷一八九《儒学传上欧阳询传》（《新唐书》卷一九八《儒学传上欧阳询传》同）略云：

欧阳询，谭州临湘人，陈大司空頠之孙也。父纥，陈广州刺史，以谋反诛。询当从坐，仅而获免。陈尚书令江总与纥有旧，收养之，教以书计。虽貌甚寝陋，而聪悟绝伦。高丽甚重其书，尝遣使求之。高祖叹曰：不意询之书名远播夷狄，彼观其迹，固谓其形魁梧邪？

又同书卷八二《许敬宗传》（《新唐书》卷二二三《奸臣传·许敬宗传》同）略云：

十年文德皇后崩，百官缞绖。率更令欧阳询状貌丑异，众或指之，敬宗见而大笑，为御史所劾，左授洪州都督府司马。

则是询本形貌之丑怪，史乘固有明征。虽其遗传所自，源于父系，或母系或父母二系，皆不可知。若取欧阳氏本出始兴一事，参以《宋书》所载徐豁之言，或《通鉴》所载殷阐之语，殆是俚或溪之种欤？夫欧阳氏累世之文学艺术，实为神州文化之光辉，而究其种类渊源所出，乃不得不疑其为蛮族。然则圣人“有教无类”之言，岂不信哉！寅恪尝于拙著《隋唐制度渊源略论稿》及《唐代政治史述论稿》中，详论北朝汉人与胡人之分别在文化，而不在种族。兹论南朝民族问题，犹斯旨也。故取欧阳氏事，以结此篇焉。

（原载一九四四年九月《历史语言研究所集刊》第十一本第一分）

陶渊明之思想与清谈之关系

古今论陶渊明之文学者甚众，论其思想者较少。至于魏晋两朝清谈内容之演变与陶氏族类及家传之信仰两点以立论者，则浅陋寡闻如寅恪，尚未之见，故兹所论即据此二端以为说，或者可略补前人之所未备欤？

关于渊明血统之属于溪族及家世宗教信仰为天师道一点，涉及两晋南朝史事甚多，寅恪已别著论文专论之，题曰《魏书司马叡传江东民族条释证及推论》，故于此点不欲重复考论，然此两点实亦密切联系，愿读此文者一并参阅之也。

兹请略言魏晋两朝清谈内容之演变：当魏末西晋时代即清谈之前期，其清谈乃当日政治上之实际问题，与其时士大夫之出处进退至有关系，盖借此以表示本人态度及辩护自身立场者，非若东晋一朝即清谈后期，清谈只为口中或纸上之玄言，已失去政治上之实际性质，仅作名士身份之装饰品者也。

记载魏晋清谈之书今存《世说新语》一种，其书所录诸名士，上起汉代，下迄东晋末刘宋初之谢灵运，即渊明同时之人而止。此时代之可注意者也。其书分别门类，以孔门四科即德行、言语、政事、文学，及识鉴、赏誉、品藻等为目，乃东汉名士品题人伦之遗意。此性质之可注意者也。大抵清谈之兴起由于东汉末世党锢诸名士遭政治暴力之摧压，一变其指实之人物品题，而为抽象玄理之讨论，启自郭林宗，而成于阮嗣宗，皆避祸远嫌，消极不与其时政治当局合作者也。此义寅恪已于民国二十六年《清华学报》所著《逍遥游义探原》一文略发之，今可不必远溯其源，及备论其事。但从曹魏之末西晋之初所谓“竹林七贤”者述起，亦得说明清谈演变历程之概况也。

大概言之，所谓“竹林七贤”者，先有“七贤”，即取论语“作者七人”之事数，实与东汉末“三君”八厨“八及”等名同为标榜之义。迨西晋之末僧徒比附内典外书之“格义”风气盛行，东晋初年乃取天竺“竹林”之名加于“七贤”之上，至东晋中叶以后江左名士孙盛、袁宏、戴逵辈遂著之于书（《魏氏春秋·竹林名士传·竹林名士论》），而河北民间亦以其说附会地方名胜，如《水经注》卷九《清水》篇所载东晋末年人郭缘生撰著之《述征记》中嵇康故居有遗竹之类是也。七贤诸人虽为同时辈流，然其中略有区别。以嵇康、阮籍、山涛为领袖，向秀、刘伶次之，王戎、阮咸为附属。王戎从弟衍本不预七贤之数，但亦是气类相同之人，可以合并讨论者也。

《晋书》卷四九《阮籍传附瞻传》云：

见司徒王戎，戎问曰：圣人贵名教，老庄明自然，其旨同异？瞻曰：将无同。戎咨嗟良久，即命辟之。世人谓之“三语掾”。

《世说新语》“文学”类亦载此事，乃作王衍与阮修问对之词（余可参《艺文类聚》卷一九、《北堂书钞》卷六八、《卫玠别传》等），其实问者之为王戎或王衍，答者之为阮瞻或阮修皆不关重要，其重要者只是老庄自然与周孔名教相同之说一点，盖此为当时清谈主旨所在。故王公举以问阮掾，而深赏其与己意符合也。

夫老庄自然之旨固易通解，无取赘释，而所谓周孔名教之义则须略为诠证。按《老子》云：

朴散则为器，圣人用之则为官长。

又云：

始制有名。

王弼注云：

始制为朴散始为官长之时也。始制官长，不可不立名分，以定尊卑，故始制有名也。

《庄子·天下》篇云：

春秋以道名分。

故名教者，依魏晋人解释，以名为教，即以官长君臣之义为教，亦即入世求仕者所宜奉行者也。其主张与崇尚自然即避世不仕者适相违反，此两者之不同，明白已甚。而所以成为问题者，在当时主张自然与名教互异之士大夫中，其崇尚名教一派之首领如王祥、何曾、荀顗等三大孝，即佐司马氏欺人孤儿寡妇，而致位魏末晋初之三公者也（参《晋书》卷二三《王祥传》《何曾传》，卷二九《荀顗传》）。其眷怀魏室不趋赴典午者，皆标榜老庄之学，以自然为宗。“七贤”之义即从《论语》“作者七人”而来，则“避世”“避地”固其初旨也。然则当时诸人名教与自然主张之互异即是自身政治立场之不同，乃实际问题，非止玄想而已。观嵇叔夜与山巨源绝交书，声明其不仕当世，即不与司马氏合作之宗旨，宜其为司马氏以其党于不孝之吕安，即坐以违反名教之大罪杀之也。“七贤”之中应推嵇康为第一人，即积极反抗司马氏者。康娶魏武曾孙女，本与曹氏有连（见《魏志》卷二〇《沛穆王林传》裴注引《嵇氏谱》者）。与杜预之缔婚司马氏，遂忘父仇，改事新主（依焦循沈钦韩之说），癖于圣人道名分之《左氏春秋》者，虽其人品绝不相同，而因姻戚之关系，以致影响其政治立场则一也。《魏志》卷二一《王粲传》裴注引嵇喜撰《嵇康传》云：

少有俊才，旷迈不群，高亮任性，不修名誉，宽简有大量。学不师授，博洽多闻，长而好老庄之业。性好服食，常采御上药。善属文论，弹琴咏诗，自足于怀抱之中。以为神仙者，禀之自然，非积学所致。至于导养得理，以尽性命，若安期、彭祖之伦，可以善求而得也。著养生篇。知自厚者，所以丧其所生，其求益者，必失其性，超然独达，遂放世事，纵意于尘埃之表。撰录上古以来圣贤、隐逸、遁心、遣名者，集为传赞，自混沌至于管宁，凡百一十有九人，盖求之于宇宙之内，而发之乎千载之外者矣，故世人莫得而名焉。

裴注又引《魏氏春秋》略云：

康寓居河内之山阳县，与陈留阮籍、河内山涛、河南向秀、籍兄子咸、琅邪王戎、沛人刘伶相与友善，游于竹林，号为“七贤”。大将军尝欲辟康。康既有绝世之言，又从子不善，避之河东，或云“避世”。及山涛为选曹郎，举康自代，康答书拒绝，因自说不堪流俗，而非薄汤、武。大将军闻而怒焉。初，康与东平吕昭子巽及巽弟安亲善。会巽淫安妻徐氏，而诬安不孝，囚之。安引康为证，康义不负心，保明其事。安亦至烈，有济世志力。钟会劝大将军因此除之，遂杀安及康。

据此，可知嵇康在当时号为主张老庄之自然，即避世，及违反周礼之名教，即不孝不仕之人，故在当时人心中自然与名教二者不可合一，即义而非同无疑也。

夫主张自然最激烈之领袖嵇康，司马氏以不孝不仕违反名教之罪杀之（《俞正燮癸巳存稿书·文选·幽愤诗后》云：“乍观之，一似司马氏以名教杀康也者，其实不然也。”寅恪按：司马氏实以当时所谓名教杀康者，理初于此犹未能完全了解）。其余诸主张自然之名士如向秀，据《世说新语》“言语”类（参《晋书》卷四九《向秀传》）云：

嵇中散既被诛，向子期举郡计入洛，文王引进，问曰：闻君有箕山之志，何以在此？对曰：巢许狷介之士，不足多慕。王大咨嗟。

刘注引《向秀别传》略云：

少为同郡山涛所知，又与谯国嵇康、东平吕安友善，并有拔俗之韵，其进止无不同，而造事营生业亦不异。常与嵇康偶锻于洛邑，与吕安灌园于山阳，不虑家之有无，外物不足怫其心，弱冠著儒道论。后康被诛，秀遂失图，乃应岁举到京师，诣大将军司马文王。文王问曰：闻君有箕山之志，何能自屈？秀曰：尝谓彼人不达尧意，本非所慕也。一坐皆悦。随次转至黄门侍郎散骑常侍。

则完全改图失节，弃老庄之自然，遵周孔之名教矣。故自然与名教二者之不可合一，即不相同，在当日名士心中向子期前后言行之互异，乃一具体之例证也。

若阮籍则不似嵇康之积极反晋，而出之以消极之态度，虚与司马氏委蛇，遂得苟全性命。据《魏志》卷二一《王粲传》（参《晋书》卷四九《阮籍传》）云：

籍才藻艳逸，而倜傥放荡，行己寡欲，以庄周为模则。官至步兵校尉。

裴注引《魏氏春秋》略云：

籍旷达不羁，不拘礼俗。性至孝，居丧虽不率常检，而毁几至灭性。后为尚书郎、曹爽参军，以疾归田里。岁余，爽诛，太傅及大将军乃以为从事中郎。后朝论以其名高，欲显崇之，籍以世多故，禄仕而已。闻步兵校尉缺，厨多美酒，营人善酿酒，求为校尉，遂纵酒昏酣，遗落世事。籍口不论人过，而自然高迈，故为礼法之士何曾等深所仇疾。大将军司马文王常保持之，卒以寿终。

《世说新语》“任诞”类云：

阮籍遭母丧，在晋文王坐进酒肉，司隶何曾亦在坐，曰：明公方以孝治天下，而阮籍以重丧显于公坐，饮酒食肉，宜流之海外，以正风教。文王曰：嗣宗毁顿如此，君不能共忧之，何谓？且有疾而饮酒食肉，固丧礼也。籍饮啖不辍，神色自若。

《魏志》卷一八《李通传》裴注引王隐《晋书》所载《李秉家诫》略云：

曰：天下之至慎，其惟阮嗣宗乎？吾每与之言，言及玄远，未曾评论时事，臧否人物，真可谓至慎矣。

可知阮籍虽不及嵇康之始终不屈身司马氏，然所为不过“禄仕”而已，依旧保持其放荡不羁之行为，所以符合老庄自然之旨，故主张名教身为司马氏佐命元勋如何曾之流欲杀之而后快。观于籍于曾之不能相容，是当时人心中自然与名教不同之又一例证也。夫自然之旨既在养生遂性，则嗣宗之苟全性命仍是自然而非名教。又其言必玄远，不评论时事，臧否人物，则不独用此免杀身之祸，并且将东汉末年党锢诸名士具体指斥政治表示天下是非之言论，一变而为完全抽象玄理之研究，遂开西晋以降清谈之风派。然则世之所谓清谈，实始于郭林宗，而成于阮嗣宗也。

至于刘伶，如《世说新语》“任诞”类云：

刘伶恒纵酒放达，或脱衣裸形在屋中。

亦不过有托而逃，借此不与司马氏合作之表示，与阮籍之苟全性命同是老庄自然之旨。乐广以为“名教中自有乐地”非笑此类行为（见《世说新语》“德行”类“王平子胡母彦国诸人，皆以任放为达，或有裸体者”条及《晋书》卷四三《乐广传》），足证当时伯伦之放纵乃主张自然之说者，是又自然与名教不同之一例证也。

又若阮咸，则《晋书》卷四九《阮籍传附咸传》略云：

咸任达不拘，与叔父籍为竹林之游，当世礼法者讥其所为。居母丧，纵情越礼。素幸姑之婢，姑当归于夫家，初云留婢，既而自从去。时方有客，咸闻之，遽借客马追婢，既及，与婢累骑而还（参《世说新语》“任诞”类“阮仲容先幸姑家鲜卑婢”条）。

考《世说新语》“任诞”类“阮仲容步兵居道南”条刘注引《竹林七贤论》云：

诸阮前世皆儒学，善居室，惟咸一家尚道弃事，好酒而贫。

所谓“儒学”即遵行名教之意，所谓“尚道”即崇尚自然之意，不独证明阮咸之崇尚自然，亦可见自然与名教二者之不能合一也。

据上引诸史料，可知魏末名士其初本主张自然高隐避世之人，至少对于司马氏之创业非积极赞助者。然其中如山涛者据《世说新语》“政事”类“山公以器重朝望”条刘注引虞预《晋书》（参《晋书》卷四三《山涛传》云：

好庄老，与嵇康善。

则巨源本来亦与叔夜同为主张自然之说者？但其人元是司马氏之姻戚（巨源为司马懿妻张氏之中表亲，见《晋书》卷四三《山涛传》）。故卒依附典午，佐成篡业。至王氏戎衍兄弟既为晋室开国元勋王祥之同族，戎父浑，衍父乂又皆司马氏之党与，其家世遗传环境熏习固宜趋附新朝致身通显也，凡此类因缘可谓之利诱，而嵇康之被杀可谓之威迫。魏末主张自然之名士经过利诱威迫之后，其佯狂放荡，违犯名教，以图免祸，如阮籍、阮咸、刘伶之徒尚可自解及见谅于世人，盖犹不改其主张自然之初衷也。至若山、王辈，其早岁本崇尚自然，栖隐不仕，后忽变节，立人之朝，跻位宰执，其内惭与否虽非所知，而此等才智之士势必不能不利用一已有之旧说或发明一种新说以辩护其宗旨反复出处变易之弱点，若由此说，则其人可兼尊显之达官与清高之名士于一身，而无所惭忌，既享朝端之富贵，仍存林下之风流，自古名利并收之实例，此其最著者也。故自然与名教相同之说所以成为清谈之核心者，原有其政治上实际适用之功用，而清谈之误国正在庙堂执政负有最大责任之达官崇尚虚无，口谈玄远，不屑综理世务之故，否则林泉隐逸清谈玄理，乃其分内应有之事，纵无益于国计民生，亦必不致使“神州陆沉，百年丘墟”也（见《世说新语》“轻诋”类“桓公入洛”条及《晋书》卷九八《桓温传》）。

但阮掾自然与名教相同之说既深契王公之心，而自来无满意详悉之解释者是何故耶？考魏晋清谈以简要为尚，《世说新语》“德行”类“王戎和峤同时遭大丧”条刘注引“晋诸公赞中钟会荐王戎之语”云：

王戎简要。

又同书“赏誉”类上云：

王夷甫自叹：我与乐令谈，未尝不觉我言为烦。

刘注引《晋阳秋》（参《晋书》卷四三《乐广传》）云：

乐广善以约言厌人心，其所不知默如也。太尉王夷甫、光禄大夫裴叔则能清言，常曰：与乐君言，觉其简至，吾等皆烦。

故“三语掾”之三语中“将无”二语尚是助词，其实仅“同”之一语，即名教自然二者相“同”之最简要不烦之结论而已。夫清谈之传于今日者，大抵为结论之类，而其所以然之故自不易考知，后人因亦只具一模糊笼统之观念，不能确切指实。寅恪尝遍检此时代文字之传于今者，然后知即在东晋，其实清谈已无政治上之实际性，但凡号称名士者其出口下笔无不涉及自然与名教二者同异之问题。其主张为同为异虽不一致，然未有舍置此事不论者。盖非讨论及此，无以见其为名士也。旧草名教自然同异考，其文甚繁，兹不备引，惟取袁宏《后汉纪》一书之论文关于名教自然相同之说，移写数节于下以见例，其实即《后汉纪》其他诸论中亦多此类之语，可知在当时名士之著述此类言说乃不可须臾离之点缀品，由今观之，似可笑而实不可笑也。

《后汉纪》（兹所据者为涵芬楼本及《四部丛刊》本，讹夺极多，略以意属读，未能详悉校补也）序略云：

夫史传之兴所以通古今而笃名教也。丘明之作广大悉备。史迁剖判六家，建立十书，非徒记事而已，信足扶明义教，网罗治体，然未尽之。班固源流周赡，近乎通人之作，然因借史迁，无所甄明。荀悦才智经纶，足为嘉史，所述当世，大得治功已矣，然名教之本帝王高义韫而未叙。今因前代遗事，略举义教所归，庶以弘敷王道，□（？）前史之阙。

寅恪按：此袁宏自述著书之主旨，所谓开宗明义之第一语。盖史籍以《春秋》及《左氏传》为规则，而《春秋》为道名分之书，作史者自应主张名教。然依东晋社会学术空气，既号为名士，则著作史籍，不独须贵名教，亦当兼明自然，即发挥名教与自然相同之义也。今彦伯以为“名教之本韫而未叙”，意指荀氏汉纪只言名教，未及自然，故“因前代遗事，略举义教所归”。凡此序中“义教”为名教之变文，全书之议论皆谓自然为名教之本，“即略举义教所归”，所以阐明名教实与自然不异，而“三语掾”“将无同”之说得《后汉纪》一书为注脚，始能了解矣。

《后汉纪》卷二二“桓帝延嘉九年述李膺、范滂等名士标榜之风气事”其论略云：

夫人生合天地之道，感于事动，性之用也，故动用万方，参差百品，莫不顺乎道，本乎性情者。是以为道者，清净无为，少思少欲，冲其心而守之，虽爵以万乘，养以天下，不荣也。为德者言而不华，默而有信，推诚而行之，不愧于鬼神，而况于天下乎？为仁者博施兼爱，崇善济物，得其志而中心倾之，欣然忘己以为千载一时也。为义者洁轨迹，崇名教，遇其节而明之，虽杀身糜躯犹未悔也。故因其所弘，则谓之风，节其所托，则谓之流，自风而观，则同异之趣可得而见，以流而寻，则好恶之心于是乎区别，是以古先哲王必节顺群风，而导物为流之途，而各使自尽其业，故能班叙万物之才，以成务经纶王略、直道而行者也。中古陵迟，斯道替矣。春秋之时，战国纵横。高祖之兴，逮乎元成明章之间，自兹以降，而肆直之风盛矣。

寅恪按：彦伯此节议论乃范蔚宗《后汉书·党锢传·序》所从出。初观之，殊不明白其意旨所在，详绎之，则知彦伯之意古今世运治乱递变，依老子“失道而后德，失德而后仁，失仁而后义”以为解释。“本乎性情”即出于自然之意。若“为义者崇名教，虽杀身糜躯犹未悔也”，意谓为义者虽以崇名教之故，至于杀身，似与自然之旨不合，但探求其本，则名教实由自然递变而来，故名教与自然并非冲突，不过就本末先后言之耳。大抵袁氏之所谓本末，兼涵体用之义，观于下引一节，其义更显，今录此节者，以范蔚宗议论所从出，并附及之，或可供读范书者之参证欤？

《后汉纪》卷二三“灵帝建宁二年”条《述李膺、范滂诛死事》，其论略云：

夫称至治者，非贵其无乱，贵万物得所，而不失其情也。言善教者，非贵其无害也，贵性理不伤，性命咸遂也。古之圣人知其如此，故作为名教，平章天下，天下既宁，万物之生全也，保生遂性，久而安之，故名教之益万物之情大也。当其治隆，则资教以全生，及其不足，则立身以重教，然则教也者，存亡之所由也。夫道衰则教亏，幸免同乎苟生，教重则道存，灭身不为徒死，所以固名教也。污隆者，世时之盛衰也，所以世乱而治理不尽，世弊而教道不绝者，任教之人存也。夫称诚而动，以理为心，此情存乎名教者也，内不忘己以为身谋，此利名教者也，情于名教者少，故道深于千载，利名教者众，故道显于当年，盖浓薄之诚异，而远近之义殊也。统体而观，斯利名教者亦有所取也。

寅恪按：此节彦伯发挥自然与名教相同之旨较为明显，文中虽不标出自然二字，但“保生遂性”即主张自然之义，盖李、范为名教而杀身，似有妨自然，但名教元为圣人准则自然而设者，是自然为本，名教为末，二者实相为体用，故可谓之“同”也。

《后汉纪》卷二六“献帝初平二年”条《述蔡邕宗庙之议》，其论略云：

夫君臣父子，名教之本也。然则名教之作何为者也？盖准天地之性，求之自然之理，拟议以制其名，因循以弘其教，辩物成器，以通天下之务者也。是以高下莫尚于天地，故贵贱拟斯以辩物，尊卑莫大于父子，故君臣象兹以成器，天地无穷之道，父子不易之体，以无穷之天地，不易之父子，故尊卑永固而不逾，名教大定而不乱，置之六合，充塞宇宙，自今及古，其名不去者也。未有违夫天地之性，而可以序定人伦矣。失乎自然之理，而可以彰明治体者也。末学肤浅，不达名教之本，牵于事用，以惑自然之性，见君臣同于父子，谓之兄弟，可以相传为体，谓友于齐于昭穆，违天地之本，灭自然之性，岂不哀哉！

寅恪按：此节言自然名教相同之义尤为明畅，盖天地父子自然也，尊卑君臣名教也，名教元是准则自然而设置者也。文中“末学肤浅，不达名教之本，牵于事用，以惑自然之性”等语，乃指斥主张自然与名教不同之说者，此彦伯自高声价之词，当时号称名士者所不可少之装饰门面语也。然则袁氏之意以自然为本或体，名教为末或用，而阮掾对王公之问亦当如是解释，可以无疑矣。

东晋名士著作必关涉名教与自然相同问题，袁书多至三十卷，固应及此，即短章小诗如渊明同时名士谢灵运之《从游京口北固应诏》诗（《文选》卷二二），开始即云：

玉玺戒诚信，黄屋示崇高。事为名教用，道以神理超。

寅恪按：郭象注《庄子·逍遥游》云：

夫圣人虽在庙堂之上，然其心无异于山林之中，世岂识之哉！徒见其戴黄屋，佩玉玺，便谓足以缨绋其心矣。见其历山川、同民事，便谓足以憔悴其神矣，岂知至至者之不亏哉！

此注亦自然名教合一说，即当日之清谈也。

又依客儿之意，玉玺黄屋皆名教之“事用”也，其本体则为具有神理之道，即所谓自然也。此当日名士纸上之清谈，后读之者不能得其确解，空叹赏其丽词，岂非可笑之甚耶？

夫东晋中晚袁谢之诗文仅为纸上清谈，读者虽不能解，尚无大关系。至于曹魏、西晋之际此名教与自然相同一问题，实为当时士大夫出处大节所关，如山涛劝嵇康子绍出仕司马氏之语，为顾亭林所痛恨而深鄙者（《日知录》卷一三“正始”条），顾氏据正谊之观点以立论，其苦心固极可钦敬，然于当日士大夫思想蜕变之隐微似犹未达一间，故兹略释巨源之语，以为读史论世之一助。

《世说新语》“政事”类云：

嵇康被诛后，山公举康子绍为秘书丞。绍咨公出处，公曰：为君思之久矣，天地四时犹有消息，而况人乎？

寅恪按：天地四时即所谓自然也，犹有消息者，即有阴晴寒暑之变易也。出仕司马氏，所以成其名教之分义，即当日何曾之流所谓名教也。自然既有变易，则人亦宜仿效其变易，改节易操，出仕父仇矣。斯实名教与自然相同之妙谛，而此老安身立命一生受用之秘诀也。呜呼！今《晋书》以《山涛传》《王戎及衍传》先后相次，列于一卷（第四三卷）。此三人者，均早与嵇、阮之徒同尚老庄自然之说，后则服遵名教，以预人家国事，致身通显，前史所载，虽贤不肖互殊，而获享自然与名教相同之大利，实无以异也。其传先后相次于一卷之中，谁谓不宜哉！

复次，《艺文类聚》卷四八载《晋裴希声侍中嵇侯碑文》，兹节录其中关于名教与自然相同说之数语于下，即知当时之人其心中以为嵇绍之死节尽忠虽是名教美事，然伤生害性，似与自然之道违反，故不得不持一名教与自然相同说为之辩护，此固为当日思想潮流中必有之文字。若取与袁彦伯及顾亭林之言较其同异，尤可见古今思想及人物评价之变迁。至其文中所记年月或有讹误，然以时代思想论，其为晋人之作不容疑也。其文略云：

夫君亲之重，非名教之谓也。爱敬出于自然，而忠孝之道毕矣。朴散真离，背生殉利，礼法之兴，于斯为薄，悲夫！铭曰：

在亲成孝，于敬成忠。

《世说新语》记录魏晋清谈之书也。其书上及汉代者，不过追溯原起，以期完备之意。惟其下迄东晋之末刘宋之初迄于谢灵运，固由其书作者只能述至其所生时代之大名士而止，然在吾国中古思想史，则殊有重大意义。盖起自汉末之清谈适至此时代而消灭，是临川康王不自觉中却于此建立一划分时代之界石及编完一部清谈之全集也。前已言清谈在东汉晚年曹魏季世及西晋初期皆与当日士大夫政治态度实际生活有密切关系，至东晋时代，则成口头虚语，纸上空文，仅为名士之装饰品而已。夫清谈既与实际生活无关，自难维持发展，而有渐次衰歇之势，何况东晋、刘宋之际天竺佛教大乘玄义先后经道安、慧远之整理，鸠摩罗什师弟之介绍，开震旦思想史从来未有之胜境，实于纷乱之世界，烦闷之心情具指迷救苦之功用，宜乎当时士大夫对于此新学说惊服欢迎之不暇。回顾旧日之清谈，实为无味之鸡肋，已陈之刍狗，遂捐弃之而不惜也。

以上略述渊明之前魏晋以来清谈发展演变之历程既竟，兹方论渊明之思想，盖必如是，乃可认识其特殊之见解，与思想史上之地位也。凡研究渊明作品之人莫不首先遇一至难之问题，即何以绝不发见其受佛教影响是也。以渊明之与莲社诸贤，生既同时，居复相接，除有人事交际之记载而外，其他若莲社《高贤传》所记闻钟悟道等说皆不可信之物语也。陶集中诗文实未见赞同或反对能仁教义之单词只句，是果何故耶？

尝考两晋、南北朝之士大夫，其家世夙奉天师道者，对于周孔世法，本无冲突之处，故无赞同或反对之问题。惟对于佛教则可分三派：一为保持家传之道法，而排斥佛教，其最显著之例为范缜（见《梁书》卷四八、《南史》卷五七《儒林传·范缜传》及拙著《天师道与滨海地域之关系》文中“论范蔚宗”条），其神灭之论震动一时。今观僧祐《弘明集》第八第九两卷所载梁室君臣往复辨难之言说，足征子真守护家传信仰之笃至矣。二为弃舍其家世相传之天师道，而皈依佛法，如梁武帝是其最显著之例，道宣广《弘明集》卷四载其舍事道法文略云：

维天监三年四月梁国皇帝兰陵萧衍稽首和南十方诸佛十方尊法十方圣僧。弟子经迟迷荒，耽事老子，历叶相承，染此邪法，习因善发，弃迷知返。今舍弃旧医，归凭正觉，不乐依老子教，暂得生天，涉大乘心，离二乘念，正顾诸佛证明，菩萨摄受！弟子萧衍和南。

又《弘明集》卷一二所载护持佛法诸文之作者，如范泰，即蔚宗之父，与子真为同族，及琅琊王谧，皆出于天师道世家，而归依佛教者，此例甚多，无待详举矣。三为持调停道佛二家之态度，即不尽弃家世遗传之天师道，但亦兼采外来之释迦教义，如南齐之孔稚珪，是其例也。孔氏本为笃信天师道之世家（见《南齐书》卷四八《孔稚珪传》、《南史》卷四九《孔稚珪传》及拙著《天师道与滨海地域之关系》文中“论范蔚宗”条），《弘明集》卷一一载其《答萧司徒（竟陵王子良）第一书》略云：

民积世门业依奉李老，民仰攀先轨，自绝秋尘，而宗心所向，犹未敢坠。至于大觉明教般若正源，民生平所崇，初不违背。民斋敬归依，早自净信，所以未变衣钵眷黄老者，实以门业有本，不忍一日顿弃，心世有源，不欲终朝悔遁，既以二道大同，本不敢惜心回向，实顾言称先业，直不忍弃门志耳。民之愚心正执门范，情于释老，非敢异同，始私追寻民门，昔尝明一同之义，经以此训张融，融乃著通源之论，其名少子（寅恪按：《弘明集》卷六载《张融门论》略云：吾门世恭佛，舅氏奉道道也。汝可专遵于佛迹，无侮于道本。少子致书诸游生者）。

其第二书云：

民今心之所归，辄归明公之一向，道家戒善，故与佛家同耳。两同之处民不苟舍道法，道之所异，辄婉辄入公大乘。

鄙意渊明当属于第一派，盖其平生保持陶氏世传之天师道信仰，虽服膺儒术，而不归命释迦也。凡两种不同之教徒往往不能相容，其有捐弃旧日之信仰，而归依他教者，必为对于其夙宗之教义无创辟胜解之人也。中国自来号称儒释道三教，其实儒家非真正之宗教，决不能与释道二家并论。故外服儒风之士可以内宗佛理，或潜修道行，其间并无所冲突。他时代姑不置论，就渊明所生之东晋、南北朝诸士大夫而言，江右琅邪王氏及河北清河崔氏本皆天师道世家，亦为儒学世家，斯其显证。然此等天师道世家中多有出入佛教之人，惟皆为对于其家传信仰不能独具胜解者也。至若对于其家传之天师道之教义具有创辟胜解之人，如河北之清河崔浩者，当日之儒宗也，其人对于家传之教义不仅笃信，且思革新，故一方结合寇谦之，“除去三张伪法，钱税及男女合气之术”，一方利用拓拔焘毁灭佛教（详见《魏书》卷一一四《释老志》及同书卷二五《崔浩传》、《北史》卷二一《崔宏传附浩传》），尤为特著之例。渊明之为人虽与崔伯渊异，然其种姓出于世奉天师道之溪族（见拙著《魏书·司马叡传·江东民族条释证及推论》），其关于道家自然之说别有进一步之创解（见下文），宜其于同时同地慧远诸佛教徒之学说竟若充耳不闻也。渊明著作文传于世者不多，就中最可窥见其宗旨者，莫如《形影神赠答释诗》，至《归去来辞》《桃花源记》《自祭文》等尚未能充分表示其思想，而此三首诗之所以难解亦由于是也。此三首诗实代表自曹魏末至东晋时士大夫政治思想人生观演变之历程及渊明己身创获之结论，即依据此结论以安身立命者也。前已言魏末、晋初名士如嵇康、阮籍叔侄之流是自然而非名教者也，何曾之流是名教而非自然者也，山涛、王戎兄弟则老庄与周孔并尚，以自然名教为两是者也。其尚老庄是自然者，或避世，或禄仕，对于当时政权持反抗或消极不合作之态度，其崇尚周孔是名教者，则干世求进，对于当时政权持积极赞助之态度，故此二派之人往往互相非诋，其周孔老庄并崇，自然名教两是之徒，则前日退隐为高士，晚节急仕至达官，名利兼收，实最无耻之巧宦也。时移世易，又成来复之象，东晋之末叶宛如曹魏之季年，渊明生值其时，既不尽同嵇康之自然，更有异何曾之名教，且不主名教自然相同之说如山、王辈之所为。盖其己身之创解乃一种新自然说，与嵇、阮之旧自然说殊异，惟其仍是自然，故消极不与新朝合作，虽篇篇有酒（昭明太子《陶渊明集》序语），而无沉湎任诞之行及服食求长生之志。夫渊明既有如是创辟之胜解，自可以安身立命，无须乞灵于西土远来之学说，而后世佛徒妄造物语，以为附会，抑何可笑之甚耶？

兹取《形影神赠答释诗》略释之于下：

形影神（并序）

贵贱贤愚，莫不营营以惜生，斯甚惑焉。故极陈形影之苦，言神辨自然以释之。好事君子，共取其心焉。

寅恪按：“惜生”不独指旧日自然说者之服食求长生，亦兼谓名教说者孜孜为善。立名不朽，仍是重视无形之长生，故所以皆苦也。兹言“神辨自然”，可知神之主张即渊明之创解，亦自然说也。今以新自然说名之，以别于中散等之旧自然说焉。

形赠影

寅恪按：此首渊明非旧自然说之言也。

天地长不没，山川无改时。草木得常理，霜露荣悴之。谓人最灵智，独复不如兹！适见在世中，奄去靡归期。奚觉无一人，亲识岂相思？但余平生物，举目情凄洏。

寅恪按：此节言人生不如大自然之长久也。

诗又云：

我无腾化术，必尔不复疑。愿君取吾言，得酒莫苟辞。

寅恪按：此诗结语谓主张旧自然说者求长生学神仙（主旧自然说者大都学神仙，至嵇叔夜以神仙非积学所致，乃一例外也）为不可能。但主旧自然说者如阮籍、刘伶诸人借沉湎于酒，以图苟全性命，或差可耳。此非旧自然说之言也。

影答形

寅恪按：托为是名教者非旧自然说之言也。

存生不可言，卫生每苦拙。诚愿游昆华，邈然兹道绝。

寅恪按：此数句承形赠影诗结语，谓长生不可期，神仙不可求也。

诗又云：

与子相遇来，未尝异悲悦。憩荫若暂乖，止日终不别。此同既难常，黯尔俱时灭。

寅恪按：此节申言旧自然说之非也。

诗又云：

身没名亦尽，念之五情热。立善有遗爱，胡为不自竭？

寅恪按：此托为主张名教者之言，盖长生既不可得，则惟有立名即立善可以不朽，所以期精神上之长生，此正周孔名教之义，与道家自然之旨迥殊，何曾、乐广所以深恶及非笑阮籍、王澄、胡母辅之辈也。

神释

寅恪按：此首之意谓形所代表之旧自然说与影所代表之名教说之两非，且互相冲突，不能合一，但己身别有发明之新自然说，实可以皈依，遂托于神之言，两破旧义，独申创解，所以结束二百年学术思想之主流，政治社会之变局，岂仅渊明一人安身立命之所在而已哉！

大钧无私力，万理自森著。人为三才中，岂不以我故。与君虽异物，生而相依附。结托善恶同，安得不相语。

寅恪按：此节明神之所以特贵于形影，实渊明之所自托，宜其作如是言也。或疑渊明之专神至此，殆不免受佛教影响，然观此首结语“应尽便须尽，无复独多虑”之句，则渊明固亦与范缜同主神灭论者。缜本世奉天师道，而渊明于其家传之教义尤有所创获，此二人同主神灭之说，必非偶然也。

又子真所著《神灭论》云：“若知陶甄禀于自然，森罗均于独化，忽焉自有，恍尔而无，来也不御，去也不追，乘乎天理，各安其性。”则与渊明神释诗所谓“纵浪大化中，不喜亦不惧。应尽便须尽，无复独多虑”及《归去来辞》所谓“聊乘化以归尽，乐夫天命复奚疑”等语旨趣符合。惟渊明生世在子真之前，可谓“孤明先发”（慧皎《高僧传》赞美道生之语）耳。陶、范俱天师道世家，其思想冥会如此，故治《魏晋南北朝思想史》，而不究家世信仰问题，则其所言恐不免皮相，此点斯篇固不能详论，然即依陶、范旨趣符同一端以为例论而推之，亦可以思过半矣。

或疑陶公乞食诗“冥报以相贻”之句与释氏之说有关，不知老人结草之物语实在佛教入中国之前，且释氏冥报之义复由后世道家采入其教义，故渊明此语无论其为词汇问题，抑或宗教问题，若果涉宗教，则当是道教，未必为佛教也。

诗又云：

三皇大圣人，今复在何处？

寅恪按：此反诘影所谓“身没名亦尽，念之五情热。立善有遗爱，胡为不自竭”之语，乃非名教之说也。

诗又云：

彭祖寿永年，欲留不得住。老少同一死，贤愚无复数。

寅恪按：此非主旧自然说者长生求仙之论，兼非主名教说者立善不朽及遗爱之言也。

诗又云：

日醉或能忘，将非促龄具。

寅恪按：此驳形“得酒莫苟辞”之语，意谓主旧自然说者沉湎于酒，欲以全生，岂知其反伤生也。

诗又云：

立善常所欣，谁当为汝誉？

寅恪按：此驳影“立善有遗爱，胡为不自竭”之语，盖既无誉者，则将何所遗耶？此非名教之言也。

诗又云：

甚念伤吾生，正宜委运去。纵浪大化中，不喜亦不惧。应尽便须尽，无复独多虑。

寅恪按：此诗结语意谓旧自然说与名教说之两非，而新自然说之要旨在委运任化。夫运化亦自然也，既随顺自然，与自然混同，则认己身亦自然之一部，而不须更别求腾化之术，如主旧自然说者之所为也。但此委运任化，混同自然之旨自不可谓其非自然说，斯所以别称之为新自然说也。考陶公之新解仍从道教自然说演进而来，与后来道士受佛教禅宗影响所改革之教义不期冥合，是固为学术思想演进之所必致，而渊明则在千年以前已在其家传信仰中达到此阶段矣，古今论陶公者旨未尝及此，实有特为指出之必要也。

又《归去来辞》结语“聊乘化以归尽，乐夫天命复奚疑”乃一篇主旨，亦即神释诗所谓“甚念伤吾生，正宜委运去。纵浪大化中，不喜亦不惧。应尽便须尽，无复独多虑”之意，二篇主旨可以互证。又《自祭文》中“乐天委分，以至百年”亦即神释诗“正宜委运去”及“应尽便须尽”之义也。至文中“惟此百年，夫人爱之。惧彼无成，憩日惜时。存为世珍，殁亦见思”乃影答形诗“身没名亦尽，念之五情热。立善有遗爱，胡为不自竭”之意，盖主名教说者之言，其下即接以“嗟我独迈，曾是异兹。宠非己荣，涅岂吾淄？捽兀穷庐，酣饮赋诗。识运知命，畴能罔眷？余今斯化，可以无恨”则言己所为异趣，乃在“识运知命”即“乘化归尽，乐夫天命”之恉，实以名教说为非，可知渊明始终是天师教信徒，而道教为自然主义。渊明虽异于嵇、阮之旧自然说，但仍不离自然主义，殊无可疑也。

又《弘明集》卷五释慧远《沙门不敬王者论出家》二云：

其为教也，达患累缘于有身，不存身以息患，知生生由于禀化，不顺化以求宗。

是则与渊明所得持任生委运乘化乐天之宗旨完全相反，陶令绝对未受远公佛教之影响益可证明矣。

又远公此论之在家一中“是故因亲以教爱，使民知有自然之恩，因严以教敬，使民知有自然之重”及体极不兼应四中“常以为道法之与名教，如来之与尧孔，发致虽殊，潜相影响，出处诚异，终期则同”等语，仍是东晋名士自然与名教相同之流行言论，不过远公以释迦易老庄耳。渊明宗旨实有异于此，斯又陶令思想与远公无关之一证也。

复次，《桃花源记》为描写当时坞壁之生活，而加以理想化者，非全无根据之文也。详见拙著《桃花源记旁证》及《魏书·司马叡传·江东民族条释证及推论》，兹不备及。惟有一事特可注意者，即渊明理想中之社会无君臣官长尊卑名分之制度，王介甫《桃源行》“虽有父子无君臣”之句深得其旨，盖此文乃是自然而非名教之作品，借以表示其不与刘寄奴新政权合作之意也。

又《五柳先生传》为渊明自传之文。文字虽甚短，而述性嗜酒一节最长。嗜酒非仅实录，如见于诗中饮酒止酒述酒及其关涉酒之文字，乃远承阮、刘之遗风，实一种与当时政权不合作态度之表示，其是自然非名教之意显然可知，故渊明之主张自然，无论其为前人旧说或己身新解，俱与当日实际政治有关，不仅是抽象玄理无疑也。

取魏晋之际持自然说最著之嵇康及阮籍与渊明比较，则渊明之嗜酒禄仕，及与刘宋诸臣王弘、颜延之交际往来，得以考终牖下，固与嗣宗相似，然如《咏荆轲》诗之慷慨激昂及《读山海经》诗精卫刑天之句，情见乎词，则又颇近叔夜之元直矣。总之，渊明政治上之主张，沈约《宋书·渊明传》所谓“自以曾祖晋世宰辅，耻复屈身异代，自高祖王业渐隆，不复肯仕”最为可信。与嵇康之为曹魏国姻，因而反抗司马氏者，正复相同。此嵇、陶符同之点实与所主张之自然说互为因果，盖研究当时士大夫之言行出处者，必以详知其家世之姻族连系及宗教信仰二事为先决条件，此为治史者之常识，无待赘论也。近日梁启超氏于其所撰《陶渊明之文艺及其品格》一文中谓：“其实渊明只是看不过当日仕途混浊，不屑与那些热官为伍，倒不在乎刘裕的王业隆与不隆。”“若说所争在甚么姓司马的，未免把他看小了”及“宋以后批评陶诗的人最恭维他耻事二姓，这种论调我们是最不赞成的”。斯则任公先生取己身之思想经历，以解释古人之志尚行动，故按诸渊明所生之时代，所出之家世，所遗传之旧教，所发明之新说，皆所难通，自不足据之以疑沈休文之实录也。

又渊明虽不似主旧自然说者之求长生学神仙，然其天师道之家传信仰终不能无所影响，其《读山海经》诗云：“泛览周王传，流观山海图。”盖《穆天子传》《山海经》俱属道家秘籍，而为东晋初期人郭璞所注解，景纯不是道家方士，故笃好之如此，渊明于斯亦习气未除，不觉形之吟咏，不可视同偶尔兴怀，如咏荆柯、咏三良、读史述、扇上画赞之类也。兹论渊明思想，因并附及之，以求教于读陶诗者。

今请以数语概括渊明之思想如下：

渊明之思想为承袭魏晋清谈演变之结果及依据其家世信仰道教之自然说而创改之新自然说。惟其为主自然说者，故非名教说，并以自然与名教不相同。但其非名教之意仅限于不与当时政治势力合作，而不似阮籍、刘伶辈之佯狂任诞，盖主新自然说者不须如主旧自然说之积极抵触名教也。又新自然说不似旧自然说之养此有形之生命，或别学神仙，惟求融合精神于运化之中，即与大自然为一体。因其如此，既无旧自然说形骸物质之滞累，自不致与周孔入世之名教说有所触碍。故渊明之为人实外儒而内道，舍释迦而宗天师者也。推其造诣所极，殆与千年后之道教采取禅宗学说以改进其教义者，颇有近似之处。然则就其旧义革新，“孤明先发”而论，实为吾国中古时代之大思想家，岂仅文学品节居古今之第一流，为世所共知者而已哉！

（一九四五年哈佛燕京学社在成都出版单行本）

书《魏书·萧衍传》后

《魏书》卷九八《岛夷萧衍传》云：

衍每募人出战，素无号令，初或暂胜，后必奔背。景宣言曰：城中非无菜，但无酱耳。以戏侮之。

寅恪按：梁武晚岁，用北来降人为将，实出于不得已。此端寅恪于《述东晋王导之功业》一文中，附论及之（见《中山大学学报》社会科学版一九五六年第一期，并可参高教部油印拙著《两晋南北朝史参考资料》中江东统治阶级之转移章），可不详述。惟台城被围时，其守御之良将，乃北来降人之羊侃。侃守城之事迹，并侃殁，而城不能守之悲剧，详见《梁书》卷三九及《南史》卷六三《羊侃传》。史传备具，不须赘引。兹仅录侃同时人所言者于下，以供旁证。

颜之推《颜氏家训·慕贤》篇云：

侯景初入建业，台门虽闭，公私草扰，各不自全。太子左卫率羊侃坐东掖门，部分经略，一宿皆办，遂得百余日，抗拒凶逆。于时城内四万许人，王公朝士，不下一百，便是恃侃一人安之，其相去如此。

《周书》卷四一《庾信传·哀江南赋》云：

尚书多算（寅恪按：羊侃时为都官尚书），守备是长。云梯可拒，地道能防。有齐将之闭壁，无燕帅之卧墙。大事去矣，人之云亡。

然则，台城被围时，城中有兵卒无将帅之情况，可以证知。故侃既死，而台城不能守矣。其成为问题者，即（一）侯景所言“酱”“菜”之解释。（二）造作此戏侮之语者，究出自何人？“酱”与“将”同声，可不必论，“菜”即指“兵卒”之“卒”而言。但菜为去声，卒为入声，何以同读？必有待发之覆。检《南史》卷八〇《王伟传》（参《梁书》卷五六《侯景传》）云：

王伟，其先略阳人。父略，仕魏为许昌令，因居颍川。伟学通周易，雅高辞釆，仕魏为行台郎。景叛后，高澄以书招之。伟为景报澄书，其文甚美。澄览书曰：谁所作也？左右称伟之文。澄曰：才如此，何由不早使知邪？伟既协景谋谟，其文檄并伟所制，及行篡逆，皆伟创谋也。

寅恪按：王伟虽称陈留人，其家世实出略阳。据《北齐书》卷三五《裴让之传附弟谳之传》（参《北史》卷三八《裴佗传附子谳之传》）云：

杨愔每称叹云：河东士族，京官不少，唯此家兄弟（寅恪按：谓裴让之、诹之、谳之兄弟也），全无乡音。

及《北史》卷八一《儒林传·上·李业兴传》略云：

李业兴，上党长子人也。祖虬，父玄纪，并以儒学举孝廉。业兴家世农夫，虽学殖，而旧音不改。梁武问其宗门多少？答曰：萨四十家。使还，孙腾谓曰：何意为吴儿所笑？对曰：业兴犹被笑，试遣公去，当着被骂。

可知当日北方文儒之士，语言多杂方音，王伟家世既出自略阳，其语言当不免杂有乡土之音。

六法言《切韵》序云：

秦陇则去声为入。

略阳正是秦陇地域，王伟若用其家世乡土之音，则读“卒”为“菜”，固所当然也（寅恪按：钱大昕《廿二史考异》卷二六《梁书·兰钦传》云：“西魏祖宇文黑泰，并可参同书同卷《侯景传》“西求救于黑泰”条，本名黑獭，獭泰声相近。”然则竹汀似犹未解当时秦陇读入为去之原则，而“声相近”三字含糊了之也）。况侯景本非清流，自不能作此雅谑，以戏侮梁武。伟为景之谋主，“城中非无菜，但无酱耳”之言，其为伟所造作，当无疑义。寅恪尝论切韵与史实之关系（见《岭南学报》第九卷第二期拙著《从史实论切韵》），师丹老而健忘，未及取证《魏书》此传。今为记之，并不避重录昔日文中所引裴李两传之嫌，以资说明，借补旧稿之疏漏，近代学人有以秦之先世“栢翳”及“伯益”一端（见《史记》卷五），以证法言序者，亦颇精确。但似不如取伯起所记梁末之事，以证法言隋初之语者，具有时代性，更较适切也。鄙说如此，然欤？否欤？特举出之，以求教于当世审音治史之君子。

（原载《中山大学学报》一九五八年第一期）