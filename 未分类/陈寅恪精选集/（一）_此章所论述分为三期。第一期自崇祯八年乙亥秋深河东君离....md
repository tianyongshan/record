# （一）_此章所论述分为三期。第一期自崇祯八年乙亥秋深河东君离...

第四章　河东君过访半野堂及其前后之关系

（一）

此章所论述分为三期。第一期自崇祯八年乙亥秋深河东君离去松江以后起，至崇祯十三年庚辰冬河东君过访牧斋于半野堂止。第二期自崇祯十三年庚辰冬河东君过访半野堂起，至崇祯十四年辛巳夏河东君与牧斋结缡于茸城舟中止。第三期自崇祯十四年辛巳夏钱柳结缡于茸城舟中起，至崇祯十七年甲申冬绛云楼落成时止。其所依据资料主要仍为顾苓《河东君传》。此传前章已引者不复重录，兹接录前引顾氏之文有关此三时期者于下。

范锴《华笑庼杂笔》卷一顾苓《河东君传》云：

游吴越间，格调高绝，词翰倾一时。嘉兴朱治为虞山钱宗伯称其才，宗伯心艳之，未见也。崇祯庚辰冬扁舟访宗伯，幅巾弓鞋，着男子服，口便给，神情洒落，有林下风。宗伯大喜，谓天下风流佳丽，独王修微杨宛叔与君鼎足而三，何可使许霞城茅止生专国士名姝之目。留连半野堂，文宴浃月，越舞吴歌，族举递奏，香奁玉台，更唱迭和。既度岁，与为西湖之游。刻《东山酬和集》，集中称河东君云。君至湖上，遂别去（寅恪按：河东君虽与牧斋有游西湖之约，但止送牧斋至嘉兴鸳鸯湖，独自迳返松江。牧斋别去河东君后，遂往游西湖及黄山也。《东山酬和集》及《初学集》所载甚明，顾氏语有误。金鹤冲《钱牧斋先生年谱》“崇祯十四年辛巳”条云：“正月与河东君游杭州西湖，遂别去。”亦沿顾氏之误。详见下文论证）。过期不至，宗伯使客构之乃出（《塔影园集》卷一“构”作“促”）。定情之夕在辛巳六月初七日，君年二十四矣。宗伯赋前七夕诗，嘱诸同人和之（《塔影园集》卷一“同”作“词”）。为筑绛云楼于半野堂之后，房栊窈窕，绮疏青琐。旁龛金石文字（《塔影园集》卷一“龛”下有“古”字），宋刻书数万卷，列三代秦汉尊彝环璧之属，晋唐宋元以来法书，官哥定州宣成之瓷（《秦淮广记》卷二之四“成”作“城”），端溪灵璧大理之石，宣德之铜，果园厂之髹器，充牣其中。君于是乎俭梳靓妆，湘帘棐几，煮沉水，门旗枪，写青山，临墨妙，考异订讹，间以调谑，略如李易安在赵德卿家故事（《塔影园集》卷一“卿”作“甫”）。然颇能制御宗伯，宗伯甚宠惮之。

第一期

此期之问题为自崇祯八年乙亥秋深至崇祯十三年庚辰冬，历时约为五年，其间河东君之踪迹及相来往诸人与牧斋之关系是也。前引卧子诗《乙亥除夕》云：“桃根渺渺江波隔”及《长相思》云：“美人今在秋风里，碧云迢迢隔江水”，是河东君在崇祯八年乙亥冬间及崇祯十一年戊寅秋间，其所在地与卧子有江波之隔。复据前引河东君《戊寅草·晓发舟至武塘》及《秋深入山》两诗，更可证知河东君于崇祯八年秋深由松江至盛泽镇归家院，松江与盛泽即所谓“江波隔”也。

此外，能确定河东君离去卧子后，最早常寓之地者，唯第二章所引沈虬《河东君传》中，崇祯九年丙子张溥至盛泽镇徐佛家，遇见河东君一事。沈氏既于舟中亲见河东君，则其言自为可信。盖河东君若离去松江他往，则舍旧时盛泽镇之徐佛家，恐亦难觅更适当之地。徐云翾更因将适人之故，自急于招致，使河东君与张轻云、宋如姬、梁道钊诸名姝相互张大其队伍也。但河东君此次之居徐佛家，乃与前此未入周道登家时之为云翾婢者，其身份迥异。沈次云牵混前后不同时间之身份，以河东君于崇祯九年尚为云翾之婢，殊为舛误，前释宋让木《秋塘曲》“初将玉指醉流霞”句，已辨及之，读者可参阅也。

崇祯九年间河东君之踪迹，已于前论河东君第二次嘉定之游节详述之，兹不复赘，唯崇祯十年丁丑关于河东君之材料，尚未发现，故姑从阙如，以俟更考，倘承博识通人有所赐教，则幸甚矣。至于崇祯十一年戊寅河东君之踪迹则颇有材料可以依据，兹论释之于下。

葛昌楣君《蘼芜纪闻·上》载王士禄《宫闺氏籍艺文考略》引《神释堂诗话》略云：

河东君早岁耽奇，多沦荒杂。戊寅一编，遣韵缀辞，率不可诘。最佳如《剑术行》《懊侬词》诸篇，不经剪截，初不易上口也。然每遇警策，辄有雷电砰、刀剑撞击之势，亦鬟笄之异致矣。尺牍含咀英华，有六朝江鲍遗风。又云，如是尝作《男洛神赋》，不知所指为谁？其殆自矜八斗，欲作女中陈思耶？文虽总杂，题目颇新，亦足传诸好事者。

寅恪按：《神释堂诗话》之评语，在未得见卧子所刻成《戊寅草》以前尚不甚明了其所指，今幸得此书钞本，始恍然知其所评之允当也。《戊寅草》首载卧子一序、诗一百零六首、词三十一阕、赋三篇，至诗余一类疑即《众香词选·柳如是小传》所谓“鸳鸯楼词”者，前已论及。复据杨陈关系第二期所录河东君《戊寅草》中诸词之考证，其作成时代皆不能后于崇祯八年，故《戊寅草》中之词，当即是《鸳鸯楼词》。卧子是否在刻《戊寅草》前，已别刻《鸳鸯楼词》，今不敢决言，但就杨陈二人关系观之，以崇祯八年为最密切。卧子《自撰年谱》“崇祯八年乙亥”条云：“是岁有《属玉堂集》。”夫“属玉堂”与“鸳鸯楼”两名，乃对称之辞，故疑《鸳鸯楼词》果先别有刻本者，亦当在崇祯八年，至迟亦不逾九年也。赋三篇依前所考证，其作成时间皆在崇祯九年以前，诗则若依前所论《八月十五夜》一首，乃崇祯八年中秋与卧子同赋，而排列偶错，仍应计入崇祯八年所作诗之内者。故此首以上共一百零一首，皆是崇祯八年秋深以前所作，其余自《答汪然明》至《咏晚菊》止，共四题五首，皆是崇祯十一年秋间所作，与其前一百零一首之作于崇祯八年秋季以前者，其时间相距有三年之久。何以河东君此三年内所作之诗，竟无一篇列于《戊寅草》？其中必有待发之覆，今日虽不能详究其故，姑就崇祯十一年河东君及卧子之踪迹推测，或可备一解也。

河东君于崇祯十一年戊寅秋间，曾游西湖，详见下论汪然明《春星堂集》卷三《游草》诗“柳如是校书过访”等条所考，兹暂不论及（又寅恪曾见神州国光社影印蒋杲赐书楼藏《柳如是山水册》末帧河东君题款中，有报人为其作《西泠采菊长卷》之语。若此画果为真迹者，则更可与《戊寅草》中所载诗最后一首《咏晚菊》五律相参证，并疑亦是崇祯十一年戊寅秋间河东君曾游西湖之一旁证也。俟考）。

至若卧子之踪迹亦有崇祯十一年戊寅秋间曾过西湖之事实，据《陈忠裕全集·自撰年谱·上》“崇祯十一年戊寅”条云：

冬，石斋师以谪还，居禹航之大涤山。予往谒之，赋诗而归。

及同书卷一四《湘真阁集》之《石斋先生筑讲坛于大涤山，即玄盖洞天也。予从先生留连累日》五言律诗八首（参同书卷一二《三子诗稿·寄献石斋先生》七言古诗五首之一自注云：“指戊寅冬事也。时侍师于禹航”）云：

诗略。

又《黄漳浦集》卷二四《大涤书院记》（参同书所载庄起俦撰《漳浦黄先生年谱》“崇祯十一年戊寅”条）略云：

戊寅冬，余再以逐客南旋。缅念斯山，暌违七载。又以中途警听边氛，未忍恝然绝帆胥江，遂复诛茅其间，徘徊日夕。当时同游者，为嘉兴倪梅生先春、汪尔陶梃、钱仲雍琳，萧山曹木上振龙，松江陈卧子子龙。时卧子以桐杖不遂登高（寅恪按：此时卧子尚服其继母唐孺人之丧，故石斋引《小戴记·丧服小记》母丧桐杖之义以为说。其实《陈忠裕全集》卷一六《湘真阁集》有《戊寅九日同暗公舒章诸子登高之酌》七律二首，读之不觉发笑也）。余病未之能从也。

及同书卷四一之五言律诗《出大涤，将渡胥江，而义兆木上诸兄又申湖上之约。会倪鸿宝祭酒来自山阴，遂偕朱士美，同入灵隐，登光，有作。嘱鸿宝义兆木上和之。四章》云：

诗略。

及同书同卷《曾瞻卧子同过灵隐二章》（寅恪按：此诗排列次序先后疑有误）云：

约尔巢松去，逢余坠叶时。

寅恪按：崇祯十一年冬，卧子至余杭大涤山谒石斋后，又从石斋至杭州游西湖，此据陈黄两集诗文可考而知者。疑卧子自松江至余杭，往返皆经杭州，其从石斋游西湖之后，当即还家，但其往余杭谒石斋经杭州之时，可能在十月以前，即季秋之月，此时或与河东君相值于西湖，或二人先后差错，未得相遇，均未可知。今既难证实，可置不论。鄙意卧子或在杭州取其旧所藏河东君崇祯八年秋深以前之作品托人刊刻，而受托刊刻之人遂并取所见河东君最近之诗，附录于后，此《戊寅草》诗中所以缺去崇祯八年秋深以后、崇祯十一年秋季以前作品之故欤？若所揣测不误，则《戊寅草》之刊行，主持发起者，为陈卧子，董理完成者，为汪然明。后来汪氏又刻《河东君尺牍》，袁倩林天素为之序。今《戊寅草》虽首载卧子之序，但亦不必拘泥认为卧子实亲自督工刊刻也。

复次，河东君崇祯十一年戊寅之踪迹，可于汪然明《春星堂集》卷三《游草》中得窥见一二。汪氏集中疑本有与河东君有关之作甚多，后来因牧斋关系，遂多删去不存，殊可惜也。

《春星堂集》卷三《游草》“余久出游，柳如是校书过访，舟泊关津而返。赋此致怀”云：

浪游留滞邈湖山，有客过从我未还。不向西泠问松柏，遽怀南浦出郊关。两峰已待行云久，一水何辞拾翠悭。犹疑春风艳桃柳，拏舟延伫迟花间。

同书同卷《无题》云：

明妆忆昨艳湖滨，一片波光欲荡人。罗绮丛中传锦字，笙歌座上度芳辰。老奴愧我非温峤，美女疑君是洛神。欲访仙源违咫尺，几湾柳色隔香尘。

寅恪按：汪氏《游草》卷首载其《秋游杂咏·自序》云：

“崇祯戊寅季秋汪汝谦书于摄台。”（寅恪按：《春星堂诗集》首《汪然明小传》云：“所居曰春星堂。其为董尚书题榜者，曰梦草斋、听雪轩。陈眉公题榜者，曰摄台。”又《春星堂诗集》卷六汪鹤孙《延芬堂集·上》寄《怀春星堂诗》“楼台堪对月，四面摄烟霞”句，自注云：“大父玩月处，眉公徵君题曰摄台。谓四面湖山俱能摄入也。”寅恪颇疑梅坡解释“摄台”所以命名之意，不过从其家人转述而来，盖有所讳饰，未必得此台名之真意。据同书卷三《梦草》附载陈眉公《纪梦歌》跋云：“听雪堂侍儿非异人，即天素也。五丁摄之来试君耳。”并同书卷一《不系园集·不系园记》云：“陈眉公先生题曰不系园。”及同书《随喜庵集》题词云：“董玄宰宗伯颜口随喜庵。”然则依当时惯例，命名题字，多出于一人。故“摄台”既为眉公题字，其命名当亦出自眉公。眉公既谓五丁摄天素来试然明于梦中，所以即取“摄”字以为台名耶？姑识所疑，以俟更考）

又汪氏游草最前一题为《仲秋同无方侄出游》，最后一题为《出游两月，归途复患危病》，是然明以崇祯十一年八月出游，约经两月始归杭州，《柳如是校书过访》诗在此草中逆数第三，《无题》诗为逆数第二，据此推之，河东君于崇祯十一年季秋，曾游杭州也。《无题》一诗，与《柳如是校书过访》诗连接，此诗中又藏有“柳是”二字，则为河东君而作可确定无疑。或者原题亦非如此，今题殆复为后来然明所讳改耶？

复次，然明《无题》诗不仅藏有河东君姓名，颇疑此诗中尚有河东君之本事。其第二联自指《戊寅草》中《男洛神赋》而言，无待详证。其第一联上句恐指河东君《湖上草·清明行》而言，盖苏蕙回文锦字，乃赠窦滔之作品（见《晋书》卷九六《窦滔妻苏氏传》。可参《文苑英华》卷八三四及《全唐文》卷九七之武则天《苏氏织锦回文记》，冯应榴《苏文忠公诗合注》卷二一《次韵回文三首》及所附《江南本织锦图上回文三首》题下注。并阮闳休阅《诗话总龟后集》卷四一“歌咏”门引《东观余论》及《侍儿小名录》等），《清明行》末二句云“盘螭玉燕不可寄，空有鸳鸯弃路旁”，亦与若兰回文锦字同意，并用玉茗堂《紫钗记》之旨，余详后论《清明行》节。《无题》诗第一联下句，殆用杨景山“榆柳芳辰火”句（见《全唐诗》第五函杨巨源《清明日后土祠送田彻》五律），故“芳辰”二字实谓“清明日”，与其他泛指者，如《东山酬和集》卷二牧斋《二月十二春分日横山晚归作》末句“与君遥夜共芳辰”之“芳辰”不同。钱诗此题之“芳辰”与“佳辰”“良辰”同义（可参同书同卷河东君和诗“安歌吾欲撰良辰”句），至若《石头记》第六十三回“寿怡红群芳开夜宴”中妙玉祝宝玉生日纸帖云：“槛外人妙玉恭肃遥叩芳辰”，其以“芳辰”为生日之别称，未知所出，岂栊翠主人亦目怡红公子为群芳之一芳耶？呵呵！

《戊寅草》中诸作品，诗余及赋两类，前皆已论证。诗则以其篇什较众，语意亦多晦涩，已择其重要者，考释之矣，兹再就前所未及，而较有关者，略论述之于下。《戊寅草》诗最后四题五首，观其题目及诗语，皆与秋季有关，即崇祯十一年戊寅河东君在西湖所赋，而董理刊刻此稿之人，取以附录于诗一类之后者也。

《答汪然明》云：

微氛独领更幽姿，袖里琅玕今尚持。天下清晖言仲举，平原高会有当时。因思木影苍林直，为觉西泠绣羽迟。便晓故园星剑在，兰皋秋荻已荒靡。

寅恪按：前已论述《春星堂集》卷三《游草》中有七律二首，即《柳如是校书过访》及《无题》两诗，皆为河东君而作者。河东君此诗疑是答汪氏第一诗，而汪氏《无题》一诗则又答河东君此诗者也。河东君此诗乃牧斋所谓“语特庄雅”者（见《东山酬和集》卷一牧斋第一次答河东君诗题），斯亦河东君初次与人酬和自高身份之常例，殊不足为异。但“因思木影苍林直，为觉西泠绣羽迟”一联，上句谓素仰然明尚侠之高风，下句谓不以己身访谒汪氏过迟为嫌，语意亦颇平常。岂料然明再答以《无题》一诗，中有“老奴愧我非温峤，美女疑君是洛神”一联，含有调戏之意，已觉可笑，至后来然明刊集时，改易此诗之原题为《无题》，以免牧斋之嫌妒，更觉可笑矣。

《九日作》云：

离离鹤渚常悲此，因向（？）含霞夕树平。不有霸陵横意气，何人戏马阅高清。崚风落叶翻翔婉，菊影东篱欲娈萦。寂寞文园事（？）屡至，海云秋日正相明。

寅恪按：前引黄石斋《大涤山记》，知卧子于崇祯十一年戊寅九月九日实在大涤山，今据此诗知河东君是日适在西湖也。两地违隔，倍深思旧之情，故此诗末二句及之。“文园”自是以司马相如指卧子，“事”字疑是“书”字之讹。然则此时河东君当屡得卧子手书，其中或亦论及刊刻《戊寅草》事耶？

《秋尽晚眺》二首云：

西峦已降青濛色，耿木澄枝亦见违。远观众虚林磬淡，近联流冥赤枫肥。相听立鹤如深意，侧儆寒花薄暮矶。为有秋容在画角，荒台多是草菲。

流澌纷影入鱼梁，药径秋岩气已伤。天下嶙峋归草阁，郊原深永怯牙樯。烟苞衰柳余晴媚，日蔼江篱落照黄。更自红霜夜明灭，文涟丹溜总相妨。

《咏晚菊》云：

感尔多霜气，辞秋遂晚名。梅冰悬叶易，篱雪洒枝轻。九畹供玄客，长年见石英。谁人问摇落，自起近丹经。

寅恪按：《九日作》诗有“菊影东篱欲娈萦”句。《秋尽晚眺》及《咏晚菊》两题，皆以菊为言，斯盖河东君以陶渊明李易安自比，亦即此诗以“隐”为名之意也。细思之，河东君之身份，与陶李终不相同，虽《秋尽晚眺》第一首有“侧儆寒花薄暮矶”，第二首有“烟苞衰柳余晴媚”等语，但“寒花”指菊，既非“似人必于其伦”之义，“衰柳”则就河东君此时之身世论，似尚不可言衰。第三章言河东君于崇祯十二年受卧子是年《上巳行》诗“寒柳无人临古渡”句意之启发，遂赋《金明池·咏寒柳》词一阕，鄙说固不敢自信为必然，要可与河东君此数诗共参究也。据蒋杲赐书楼所藏《柳如是山水》册末帧，乃河东君酬报友人为其画采菊长卷者，今止见影印本，作长卷者之名字甚不清晰，未易辨实。河东君题款中有“西泠采菊长卷”之语，恐与《秋尽晚眺》第一首“为有秋容在画角”句有关，盖指友人为其作西泠采菊长卷而言也。又观《秋尽晚眺》第二首“流澌纷影入鱼梁”及“天下嶙峋归草阁”之语，则河东君此时所居之处，殆一寻常之临水客舍，与后来即崇祯十二年再游西湖借居“桂栋药房”之汪然明别墅者，情况迥异，取此诗与《河东君尺牍》第一首参较，汪氏好客任侠之风，可窥见一斑矣。《咏晚菊》诗“九畹供玄客，长年见石英”一联，或谓用《离骚》“余既滋兰之九畹兮”及“夕餐秋菊之落英”。“石英”之“石”，若非“食”即“餐”之意，以音同而误写，则当指石上或石间之菊英而言耳，其说亦自可通。

《戊寅草》中除卧子汪然明外，其他与河东君往来唱酬诸名士，如宋尚木徵璧之类，其事迹作品，皆甚显著，可不多述。尚有一二当时名士之可考者，则略论及之，可借此窥见河东君当日友朋交际之情况也。更有可注意者，即《戊寅草》作品中，绝不见有宋辕文（徵舆）及李舒章（雯）二人之姓氏名字一事。此草之绝大部分为卧子之旧藏，其无辕文之名字，固由杨宋两人曾有微妙之关系，卧子之删去不录，亦颇易解，至舒章则何以绝不一见其名字，其故今不易知，或者河东君崇祯八年首夏离去松江之南园南楼，迁居当地之横云山，实与舒章有关，盖舒章家本有别墅在其处。兹不须详考，若一检《陈忠裕全集》卷一〇《属玉堂集》之《雨中过李子园亭》诗题下附考证引《李舒章集》“张卿《南垣》行”诗“我家横山若培嵝，开生幸入虎头手”，又引《梅村集·张南垣传》“其所为园，李工部之横云”，并参第三章论卧子《秋居杂诗》十首之七“遨游犬子倦，宾从客儿娇”自注“舒章招予游横云，予病不往”及曹溶静《惕堂诗集》卷一一《李氏横山草堂歌》等，即可证知。职是之故，颇疑河东君之迁居横云，舒章实为地主，卧子之删去舒章名字，殆由于此耶？韩君平诗云：“吴郡陆机为地主，钱塘苏小是乡亲。”上句之切合舒章，固不待言，下句则可参后论《有美诗》涉及河东君自称为松江籍事，故河东君亦可谓舒章之乡亲矣。一笑！

《戊寅草》中有《朱子庄雨中相过》七古一首，其诗颇佳，今录之于下。诗云：

朱郎才气甚纵横，少年射策凌仪羽（“凌仪羽”一本作“真霞举”）。岂徒窈窕扶风姿，海内安危亦相许。朝来顾我西郊前，咫尺蛟龙暗风雨。沉沉烟雾吹鸾辀，四野虚无更相聚。君家意气何飞扬，顾盼不语流神光。时时怅望更叹息，劝吾出处徒凄伤。天下英雄数公等，我辈杳冥非寻常。嵩阳剑器亦难取，中条事业皆渺茫。即今见君岂可信，英思倜倘人莫当。斯时高眺难为雄，水云寥落愁空濛。鸳塘蓉幕皆寂寞，神扉开阖翔轻鸿。苍茫幽梦坠深碧，朱郎起拔珊瑚钩。风流已觉人所少，清新照耀谁能俦。高山大水不可见，骚人杰士真我谋。嗟哉朱郎何为乎？吾欲乘此云中鹄，与尔笑傲观五湖。

寅恪按：曹溶静《惕堂诗集》卷二九《送朱子庄北上赴选》七律二首，其第一首略云：

辞家北指蓟台云，射策恢奇海内闻。重忆先朝遗烈在（自注：“谓其祖文恪公。”寅恪按：“文恪”乃明大学士秀水朱国祚之谥），芝兰今日又逢君。

同书同卷《送朱子庄令宜春》七律二首题下自注：“时携广陵姬同行。”其第一首有句云：

重喜明时早致身。

同书卷三《挽朱子庄》五古二首，其第二首略云：

并辔越承明，直入邯郸市。挟瑟燕姬床，容貎若桃李。惜哉青春姿，独处重帷里。服药媚红颜，终为悦己死。

今检道光修《宜春县志》“秩官”门“明知县”栏载：

朱茂暻，秀水人，进士。崇祯十三年任。吴道昌，贵州人，举人，十七年任。

同书卷二二“名宦”门明《朱茂暻传》略云：

朱茂暻字子庄，秀水人。崇祯十四年令宜春（寅恪按：表作“十三年”，传作“十四年”，相差一岁。疑传有误，当从表为是）。精勤莅治，剔奸戢豪。性喜延揽，与诸生课文品题，竟日无倦色。

又陈卧子评选《皇明经世文编》中，宋徵璧所撰凡例亦列有槜李朱子庄茂暻之名，可知朱子庄乃一年少貎美、豪气纵横之风流世冑。柳曹两诗所言颇多符合，故河东君诗题之朱子庄，即是此人无疑。但须注意者，同时别有一朱子庄，名容重，明之宗室宁献王九世孙，事迹见张庚《国朝画征录·上》“八大山人”条所附及陈田《明诗纪事·甲》卷二下，读《戊寅草》者，不可误认也。

《戊寅草》之《送曹鉴躬奉囗使之楚籓》七律二首云：

纷纷玄意领群姿，寂寞遥闻向楚时。文学方须重邺下，乘传今更属龙池。澄江历乱吴云没，洛浦皋烟帝子悲。不是君才多壮敏，三湘形势有谁知。

扬舲历历大江阴，极目湘南才子临。楚水月明人澹黯，吴川枫动玉萧森。因看淮幕风云壮，未觉襄郧烽火深。顾吾相逢增意气（寅恪按：“吾”字为虞韵平声，此处应读仄声，方协声律。检嘉庆修《松江府志》卷四五选举表举人栏崇祯三年庚午“李待问”下注“字存吾”，可为松江土语“吾”“我”同读仄声之一旁证也），如今无事只遥吟。

王士祯《思旧录》卷二《曹溶小传》（可参《浙江通志》卷一七九《文苑·二》及光绪修《嘉兴府志》卷五二《曹氏本传》）云：

溶字鉴躬，号秋岳，别号金陀老圃。浙江秀水人，崇祯丁丑进士。

《国榷》卷首之一“各藩”栏“楚王”条末载：

武冈王显槐，宣化王华壁。

曹溶《静惕堂诗集》卷二九《入楚》七律云：

中朝翼轸动文墟，楚国名山入诏书。楼上鹤声回四牡，湘南秋色老三闾。搴流蘅蕙王孙宅，绕地云霞使者车。无俟祝融攀禹迹，章台梦泽总悲歔。

寅恪按：秋岳与河东君两人之诗，其中相符合者颇多。曹氏此次入楚封藩，或封宣化王华壁，或封武冈王显槐嗣子华增。依柳曹诗“湘南”之语，则封武冈王之可能较大。此问题颇复杂，今难详确考证（可参《明史》卷一一六《楚昭王桢传》并《皇明经世文编》卷四五四《郭文毅集》之《直陈楚籓行勘始末疏》及同书卷四五八《孙宗伯集》之《题为恭承恩诏谨条铃束楚宗事》等），但奉使封藩，必在鉴躬中式进士登朝以后，始有可能。然则河东君此题乃崇祯十年丁丑，或更后之时间，遥闻秋岳奉使，遂有是作。此二律在《戊寅草》列于《晓发舟至武塘》前第七题。《晓发舟至武塘》一题，乃崇祯九年丙子秋深所赋，详见后论。由是言之，《戊寅草》中诸诗排列，亦不尽依时间先后，斯可为一例证也。

《戊寅草》中更有一可注意之诗，即《赠友人》七古一首。此诗以前后排列推之，当作于崇祯七年甲戌。兹移录此诗并论证之于下。

《赠友人》云：

霏微杂雾吹在野，朗月清灵飞不下。流觞曲沼层波青，金塘白苎苍凉夜。矜严之气通英词，神锋高涌涛声时。与君突兀论情愫，四座静默皆凝思。君言磊落无寻常，顾盼纵横人不知。当年颇是英雄才，至今猛气犹如斯。我闻起舞更叹息，江湖之色皆奔驰。即今天下多纷纷，天子非常待颜驷。丈夫会遇讵易能，长戈大戟非难为。一朝拔起若龙骧，身师（帅？）幽并扶风儿。大羽插腰箭在手，功高跃马称精奇。偶然蠖落在榛莽，亦当结客长杨媚（扬眉？）。甘泉五柞马虽下，蓝田柳市人多推。千秋以是垂令名，四海因之争心期。嗟哉凤凰今满野，有时不识如山。君家北海饶异略，屠肆知为非常姿。一旦匿之心胆绝，三年天下无猜疑。君今负义亦如此，得非石室山人无。揽（览？）君萧壮徒扼腕，城头击鼓乌夜呼。伟人豪士不易得，得之何患非吾徒。

寅恪按：此“友人”不显著其姓名，果为何人耶？诗云：“君家北海饶异略。”检《后汉书·列传》卷五四《赵岐传》略云：

岐遂逃难四方，自匿姓名，卖饼北海市中。时安丘孙嵩年二十余，游市见岐，察非常人，停车呼与共载。岐惧失色。嵩乃下帷，令骑屏行人，密问岐曰：视子非卖饼者，又相问而色动，不有重怨，即亡命乎？我北海孙宾石，阖门百口，执能相济。岐素闻嵩名，即以实吿之，遂以俱归。藏岐复壁中数年，因赦乃出。

可知此友人之姓氏为孙也。又检《陈忠裕全集》卷一二《三子诗稿》之《赠孙克咸》七古，题下附考证引王士祯《肄雅堂诗集序》（参陈田《明诗纪事辛签》卷六“孙临”条）云：

孙先生讳临，字克咸，更字武公。少司马晋季弟。少读书任侠，与里中方密之周农父钱饮光齐名。所为歌诗古文词，流传大江南北。崇祯末，流贼蹂楚豫，阑入蕲黄英蓼间，皆为战场，皖当其冲。先生渡江走金陵，益散家财，结纳奇材剑客，与云间陈大樽夏瑗公徐复庵三君厚善。大樽赠先生诗曰孙郎磊落天下才云云。著其事也。

及陈卧子先生《安雅堂稿》卷一四“书牍”类“答方密之（以智）”条云：

足下与李子、孙子、周子辈皆落落，唯弟幸通籍末。

复证以河东君及卧子诗并阮亭序所言任侠尚武之事，则此孙姓友人恐非克咸莫属。又《戊寅草》中有《剑术行》一篇，《神释堂诗话》极称赏之，今录其诗于下，并可参《陈忠裕全集》卷一〇《属玉堂集》之《剑术行》。依陈诗题下按语，以为或是赠方密之之作。鄙意杨陈两诗题目既同，时间相近，不知是否俱为赠孙氏之作。或由孙氏转致密之，亦未可知。姑存此疑案，以待参究。

《戊寅草》之《剑术行》云：

西山狐鸟何纵横，荒陂白日啼鼯鼪。偶逢意气苍茫客，须眉惨淡坚层冰。手无风云但悍疾，挟我双骑西南行。未闻马上言龙骧，已见门前悬弓戟。拂衣欲走青珊瑚，洞不言言剑术。须臾树杪雷电生，玄猿赤豹侵空冥。寒锋倒景不可识，阴崖落木风悲吟（“吟”一作“鸣”）。吁嗟变化须异人，时危剑器摧石骨。我徒壮气满天下，广陵白发心恻恻。视此草堂何为者，雄才大略唯愁疾。况看举袖星辰移，海童江妾来迟迟。杰如雄虺射婴茀，矫如胁鹄离云倪。萃如列精俯大壑，翁（翳？）如匹练从文貍。奇鸧孤鹗眼前是，阴云老鹤徒尔为。丈夫虎步兼学道，一朝或与神灵随。独我慷慨怀此意，对之硉矹将安之。

复次，河东君《赠友人》诗之“友人”，果为孙克咸者，则孙氏尚有与葛嫩一重公案，余怀《板桥杂记》述之颇详，因附录之。且因澹心此条涉及杨龙友事，而龙友节义文艺，皆可流传，今日因孔尚任《桃花扇传奇》，于龙友为人，颇多诬诋，遂致论人论世，皆乖史实。兹以其与卧子辈及松江有关，故余氏所记，涉及龙友者，亦不删略，庶其可杜浅识悠悠之口云尔。

余澹心怀《板桥杂记》中“丽品”门“葛嫩”条云：

葛嫩字蕊芳。余与桐城孙克咸交最善。克咸名临，负文武才略，倚马千言立就，能开五石弓，善左右射。短小精悍，自号飞将军。欲投笔磨盾，封狼居胥。又别字武公。然好狭邪游，纵酒高歌，其天性也。先昵朱市妓王月，月为势家夺去，抑郁不自聊。与余闲坐李十娘家，十娘盛称葛嫩才艺无双，即往访之。阑入卧室，值嫩梳头，长发委地，双腕如藕，面色微黄，眉如远山，瞳人点漆。教请坐。克咸曰：此温柔乡也，吾老是乡矣。是夕定情，一月不出，后竟纳之闲房。甲申之变，移家云间，间道入闽，授监中丞杨文聪事。兵败被执，并缚嫩，主将欲犯之。嫩大骂，嚼舌碎，含血噀其面。将手刃之。克咸见嫩抗节死，乃大笑曰：孙三今日登仙矣。亦被杀。中丞父子三人同日殉难。

崇祯十二年十三年间河东君之踪迹，更可于汪然明所刊河东君《湖上草》及《尺牍》两书中，得其梗概。今北京中国科学院藏柳如是《湖上草》并《尺牍钞本》后附载：

汪然明以《柳如是尺牍》并《湖上草》见贻，口占二绝。

汪郎元是有情痴，一卷投来湖上诗。脱尽红闺脂粉气，吟成先吊岳王祠。

谪来天上好居楼，词翰堪当女状头。三十一篇新尺牍，篇篇蕴藉更风流。

甲申冬日仙山渔人林云凤题于槜李归舟。

寅恪按：《佚丛甲集·牧斋集外诗》附柳如是诗载南祴跋语，称孙龙尾钞本，卷尾有“武陵渔人”一跋，并附此跋。但“武陵渔人”与此“仙山渔人”即林云凤者，当非一人。

上二种原本藏城南徐子晋家。

寅恪按：此为汪然明刊行河东君《湖上草》及《尺牍》之确证。瞿氏铁琴铜剑楼所藏，虽《湖上草》与《尺牍》合为一册，但无此附录，当是从来传钞所删遗也。此两书中，尺牍一种实为最有价值之史料，惜钞本多脱误，不易通解之处颇不少。杭州高氏藏有明刻本《湖上草》及汪然明《尺牍》，寅恪未得亲见，闻上有“曾在旧山楼”印，然则此本乃虞山赵次侯宗建家旧物也（参叶昌炽《藏书纪事诗》卷七）。据云，《湖上草》为写刻，《尺牍》则宋体字，但皆有讹误脱漏之处，故间接转托校雠外，仍依诸钞本，并参王秀琴女士胡文楷君编选《历代名媛书简》本移录，略附鄙见，为之校补。兹仅能择其资考证饶趣味者，论释之。至《湖上草》诸诗，原文具在，读者可自得之，不必多论。其有关考证者，亦于诠释尺牍及他处言及之，不复重赘，唯缀数语并择录最佳之作数首，俾见河东君当日行踪交游之一二而已。

关于林氏事迹，同治修《苏州府志》卷八七《长洲林云凤传》引徐晟《存友札小引》云：

崇祯间以诗名吴中。其诗稳顺声势，格在中晚间，不为一时钟谭所移。年八十余卒。

又《初学集》卷一〇《崇祯诗集》卷六《乙亥中秋吴门林若抚胡白叔二诗人引详琴之礼，劝破诗戒，次若抚来韵》四首，《东山酬和集》卷二牧翁《六月七日迎河东君于云间，喜而有述》四首中第一、第二、第三首后附有林云凤若抚和章，《有学集》卷二《秋槐诗支集》之《宴新乐小侯于燕誉堂，林若抚徐存永陈开仲诸词人并集》诗，同书《钱遵王注本》卷五《绛云余烬集·下·林若抚挽词》，《列朝诗集·丁》卷一三唐时升诗中《咏雁字》二十四首序云：

郡人林若抚所赋《雁字》十首，讽咏久之，清婉流丽，姿态横生，飘飘有淩云之思。

《明诗综》卷七一选录林云凤诗三首，并附录《诗话》一则，徐釚《本事诗》卷七选林氏《鞋杯行》《虎丘宴集观女郎蹴踘行》《阳澄湖舟中观众女郎沐发歌》及《陈保御席上赋得相逢行，赠白小姬》等四首，吴伟业《梅村家藏稿》卷七《梅花庵话雨，同林若抚联句》。毛晋和友人诗卷内有林氏《酒蕈》诗及子晋所作《丁亥六月望日若抚七十初度》诗。程嘉燧《耦耕堂存稿·诗》中载《山庄逢林若抚话旧次韵》及《泛湖和林若抚韵》，黄宗羲《思旧录》“林云凤”条，均可供参考。

河东君与汪然明尺牍共为三十一通，观林云凤“三十一篇新尺牍”之句可以为证。王秀琴女士胡文楷君编选《历代名媛书简》卷四柳是致汪然明书共三十通，即钞自瞿氏所藏者，盖误合第八、第九两简为一通也。其后又载柳是寄钱牧斋书一篇，下注云：“清代名人情书。”柳是此书最初由来尚未能考知，但观其内容，事实乖谬可笑，且词旨鄙俗，读之令人作呕，必是伪撰无疑，今竟与致汪然明尺牍共列选中，何厚诬河东君之甚？此不得不为之辨明者也。

兹先论河东君致汪然明尺牍最后一简，即第三十一通，以其关涉汪氏刻行此书之年月故也。其文云：

尺素之至，甚感相存。知虞山别后，已过夷门，延津之合，岂漫然耶？此翁气谊，诚如来教。重以盛心，引视明恺。顾惭菲薄，何以自竭。唯有什袭斯言，与怀俱永耳。武夷之游，闻在旦夕，杂佩之义，于心阙然。当俟越槖云归，或相贺于虞山也。应答小言，已分嗤弃，何悟见赏通人，使之成帙。非先生意深，应不及此。特有远投，更须数本，得飞桨见贻，为感！非渺诸惠，谢谢。四箑草完，不尽。

寅恪按：汪氏《春星堂诗集》卷四《闽游诗纪》第一题为“暮春辞家闽游”。又此集首载崇祯辛巳中秋闽漳王志道所撰序云：

其少也，尝散千金以济游客，客遂侠之。

故知书中所谓“武夷之游”即指然明赴闽访林天素之行。此行开始于崇祯十四年辛巳暮春，河东君既言“闻在旦夕”，则河东君复此书时，恐即在是年三月间也。所可笑者，然明此行本专为访觅林天素，但天素终未能与之偕归西湖。

河东君“当俟越槖云归，或相贺于虞山”之言，盖有双关之意，一为然明自闽返时，己身或已归虞山钱氏。二为然明或与天素同至虞山，故可相贺。词旨殊为微妙。惜然明此行空劳往返，是其“天福”即艳福（见第三章论牧斋《采花酿酒歌》），远不及牧斋也。后来李（笠翁）渔作《意中缘》剧曲，以杨云友配董玄宰，林天素配陈眉公，游戏之笔，殊有深意（陈文述兰因集下载汪端《翁大人重修西湖三女士墓诗》之三“轻薄烟缘说意中”句下自注云：“李笠翁撰《意中缘》，以云友配董香光，谬论也。”寅恪按：自然好学斋主人混合文学想象与历史事实为一事，未免过泥矣），然不及柳如是配钱牧斋，林天素配汪然明，更为理想之因缘。此点笠翁亦未尝不知，不过当时尚有避忌，不便公然形诸纸墨，其中间有关涉然明者则以“江怀一”或“江秋明”之假名代之，实不得已也（寅恪按：《春星堂集》卷五《梦香楼集》中载有李渔次韵然明诗七绝四首，但今检笠翁集中与然明有关之诗词，唯卷五《元宵无月，次汪然明封翁韵，时座有红妆》五律一首及卷六《清明日汪然明封翁招饮湖上，座皆名士，兼列红妆》七律一首，其第二句云：“园在西陵不系舟。”自注云：“舟名不系园。”又卷八《行香子词》一阕题为《汪然明封翁索题王修微遗照》等，至汪氏《梦香楼集》附载之诗，则未见也。又《牧斋外集》卷二五有顺治十八年辛丑夏日所作《李笠翁传奇戏题》一篇，可供参证。若《曲海提要》卷二一“意中缘”条所考，则颇疏略，殊不足取也）。

笠翁此书请黄媛介作序，盖以皆令与戏中女主人类似之故。黄序自写其身世之感，辞旨颇佳。此书卷上复载“禾中女史（卷下作‘闺史’）批评”之语。媛介为嘉兴籍，“禾中女史”或“闺史”，自是皆令。其第八出《先订》中，林天素答董思白谓：“真正才子也，不必定以姿貌见长。”批云：“此至论也，非千古第一佳人口中说不出。”及第二十一出《卷帘》中，述求画人流言谓有男子于帘内代笔，欲卷帘面试。批云：“余少年时，亦受此谤，然坚持不动，彼亦无奈我何。只此一节，稍胜云友，索书画者，颇能谅之。”皆有关媛介身世之感者，至《卷帘》一批，则颇为可笑。夫慧林之容貎姿致，虽不及顾媚陈沅，然必远胜《阿承丑女》（寅恪按：吴伟业《梅村诗话》“黄媛介”条云：媛介和余《题鸳湖闺咏》四首诗。此诗出后，属和者众。妆点闺阁，过于绮靡。黄观只独为诗非之，以为媛介德胜于貎，有阿承丑女之名，何得言过其实？此言最为雅正云），不妨任人饱看，皆令何可持闺门礼法以自矜尚，而傲视云道人耶？评语中更有可注意者，即《卷帘》出中，述杨云友欲为黄天监捐官事。批云：“因妻得官，乃云友良人之实事。杭人无不知之。”则为辑云道人逸事者所不及知。故特标出之，以供后来为“林下风”作传者之参考。

更有可怪者，徐树敏钱岳选《众香词·书集·云队》里有成岫词三阕，其小传略云：

成岫字云友，钱塘人。性爱云间董宗伯书法画意，临摹多年，每一着笔，即可乱真。今妩媚而失苍劲者，皆云友作也。年二十二，尚未有偶。戊子春，董宗伯留湖上，见云友所仿书画甚伙，自不能辨。后得征士汪然明言其详，即为蹇修，遂结缡于不系园。云友归董之后，琴瑟静御，俱谱入《意中缘传奇》。有《慧香集》。

寅恪按：徐钱所据不知何书，今止就所述两事言之，即见其妄。一为董其昌为万历十六年戊子举人，十七年己丑进士（见嘉庆修《松江府志》卷五四《董其昌传》及同书卷四五《选举表》“明举人，万历十六年戊子科”条），在此以前，玄宰声名尚未甚盛，书画亦何能为人模仿如此之多？二为汪然明造不系园湖舫，在天启三年癸亥（见《春星堂集》卷一《不系园集》汪氏自记），上距万历戊子为三十五年，董成二人岂得预先于尚未造成之舟中结缡？谬误殊甚。此殆后人读芥子园《意中缘》剧曲，不解所述玄宰与云友之关系，乃笠翁游戏之笔，竟信为实有其事，可谓天下之笨伯矣。聊附于此，以博一笑！

又河东君书中“虞山别后，已过夷门”者，“虞山”指牧斋言，“夷门”指然明言。此处“虞山”“夷门”皆借地以指人，乃当时文字所习用。其所以用大梁之“夷门”以指然明者，盖以魏之信陵君比之。《湖上草》河东君《赠汪然明》诗有“论到信陵还太息”及《与汪然明尺牍》第三通有“先生之侠”等句，可与《春星堂诗集》卷四《闽游诗纪·王志道序》称然明“散千金济游客，人遂侠之”。同书卷五遗稿（原注：又名《松溪集》）“壬辰初冬游嘉禾，饥寒之客云集，遂售田二十一亩分应之。腊月得次儿信，差足自慰。因述禾中感遇，补诗八章”其二云：

萧条岁暮动行旌，犹集南宫感送迎（自注：“南宫祠在嘉兴南门内”）。时俗不堪谈雅道，新诗偏喜见多情。但看此日趋炎热，有愧当年负宿名。莫问胸中怀磈磊，炼师提酒向予倾（自注：“余别南宫杨世功袖黄皆令诗箑云：谁识君家唯仗侠，空囊犹解向人倾。时炼师曹朗元携酒饯别，感赋，次皆令韵”）。

及同书卷三《西湖韵事·重修水仙庙记》云：

二三女校书焚香擘笺，以诗画映带左右，而余以黄衫人傲睨其间（寅恪按：此处“黄衫”二字虽与“布衣”同义，但上文有“二三女校书”之语，则然明实暗以“黄衫客”自居也）。

并林天素《柳如是尺牍小引》目然明为“黄衫豪客”等诗文相印证，非谓牧斋于鸳湖别河东君后，遂至开封也。据此颇疑牧斋于崇祯十四年二月在杭州，或与然明会见，在杭盘桓游赏之后，二月末即往游黄山，三月廿四日过钓台，复经杭州嘉兴返常熟（见《初学集》卷一九《东山诗集·二》之《过钓台有感》、《列朝诗集·丁》卷一三上程孟阳“次牧斋题壁”诗及《陈忠裕全集》卷一四《三子诗稿》之《孟夏一日禾城过中，遇宗伯，夜谈时事》五律等）。

检《春星堂集》卷四《闽游诗纪》有《夏前一日至闽浙分疆》七律。据郑氏《近世中西史日表》，崇祯十四年辛巳三月廿六日立夏。综合钱汪两氏游踪之时日先后推计，则然明作书致河东君时，牧斋尚未由黄山返西湖，可断言矣。若牧斋游黄山前，得遇然明于杭州之假定，果为事实，则牧斋必请然明力为劝说河东君，而然明亦欲在未赴闽之前，了此一重公案也。顾云美《河东君传》云“君至湖上，遂别去，宗伯使客构之乃出”，此客为何人，虽不能确知，然必非然明，因是时然明已赴闽，不能负此使命。其人既非然明，而又能往松江说河东君者，则恐不外然明之挚友如冯云将之流（见下论尺牍第三十通）。钱柳因缘之完成，然明为最有力之人，顾氏作传时，距然明之卒，固已甚久（然明卒于清顺治十二年乙未七月。见《有学集》卷三二《汪然明墓志铭》），至若冯云将，则其卒年未能考知。据《有学集》卷五《绛云余烬集·下》有《寿冯云将八十》诗二首，为顺治十一年甲午所作，又《牧斋尺牍·上·与宋玉叔书》言云将年八十七（见下论尺牍第三十通），为顺治十八年辛丑所作，下数至康熙三年甲辰，即河东君之卒年，云将若尚存者，其年为九十岁，云美作传，当又在其后。云将恐无此老寿，谅已先卒，顾氏犹不显著其姓名，殊未知何故。徐树敏钱岳所选之《众香词·书集·小队·柳如是传》，其中所言，不尽翔实，但谓“虞山见而异之，得汪然明言其详”，则甚符合当时真相也。

（二）

《河东君尺牍》首载《三山林雪天素书于翠雨阁之小引》，词旨佳妙，特全录之。其文云：

余昔寄迹西湖（寅恪按：林天素之游西湖，当在天启元年辛酉，不久即归闽。此据《春星堂诗集》卷三梦草董其昌题词、然明自撰《幽窗纪梦》诗并序，及诗后所附陈继儒《纪梦歌跋》等所推定。但《春星堂诗集》卷二《湖上逢方若渊，同访林天素》诗，列在天启三年《癸亥元日喜睛》诗之后，则恐是后来误排耳。兹以限于讨论范围，可不详辨），每见然明拾翠芳堤，偎红画舫，徜徉山水间，俨然黄衫豪客。时唱和有女史纤郎（寅恪按：“女史纤郎”当指王修微而言。详见下论尺牍第二十五通。观《春星堂诗集》卷五《遗稿·次儿请假归省，感怀述事》八首之四“犹喜谭诗遇女郎”句，自注云：“昔逢王杨林梁诸女史，今遇吴岩子玄文、黄皆令、王端淑诸闺阁”之语，梁女史疑是梁喻微。见《春星堂诗集》卷二《绮咏·秋日湖上逢燕姬梁喻微，初冬寄怀》七绝七首及《湖上送梁喻微之广陵》七绝一首。至于同书卷四《闽游诗纪》之《梁夷素女史画西湖六桥景，余携游三山，孙凤林学宪见而爱之，余因题三绝以赠》七绝三首之梁夷素乃梁孟昭。《孟昭本末》载记颇详，但陈文述《西泠闺咏》卷九《武林咏梁夷素》诗序略云：“夷素名孟昭，武林女子。茅鹿门孙修撰见沧子九成妇。著墨绣轩诗，善画。陈眉公比之天女花云孙锦，非人间所易得。”寅恪以为胡文楷君《历代妇女著作考》卷六引王端淑《名媛诗纬》“梁孟昭”条，并吴振棫《杭郡诗续辑》卷四一，阮元《两浙輶轩录》卷四〇中有梁孟昭诗。梁孟昭字夷素，著有《墨绣轩集》，乃茅瓒孙九仍室。孟昭弟次辰复有文名。与云伯所言大抵相同，唯云伯以九成为见沧即瓒之子，又“九仍”作“九成”，有所牵混耳。余可参胡书卷六“梁孟昭”条引王士禄《宫闺氏籍艺文考略》、姜绍书《无声诗史》卷七、汤漱玉《玉台画史》卷三、李濬之《清画家诗史·癸集·上》及施淑仪《清代闺阁诗人征略》卷一等。兹有一问题，即依据汪诗自注，“女史”于“闺阁”之界说，明白如此，“纤郎”之称“女史”，固自应尔。若梁孟昭，何以亦称“女史”？岂“女史”“闺阁”并举，与单独称“女史”，其定义有所不同耶？俟考。又第三章论陈卧子《满庭芳》词，引汤漱玉《玉台画史》，载黄媛介画扇，钤朱文“闺秀”印，亦足资旁证。至李笠翁《意中缘》剧本所载黄皆令评语，其卷上作“禾中女史”，卷下则改为“禾中闺史”，当是笠翁先用“女史”之称，后始悟其不妥，故又改为“闺史”。李氏初以皆令为“禾中女史”者，盖与徐釚《本事诗》“王士祯”条所载王渔洋题黄皆令扇诗，目媛介为“秋娘”，正复相类也。关于皆令之身份问题，俟后论之。今见神州国光社影印海虞邵氏家藏柳如是花鸟着色绢本，其署款为“如是女史柳是作于绛云楼”。若河东君适牧斋后，居绛云楼时尚自称“女史”，似有未便，殊为可疑。此殆第三章论河东君书法，引翁同龢《甁庐诗稿》卷七《漫题河东君画》所谓“题尤不伦”者。假使此画是赝品，则固不能依据之以讨论此问题也。其他可参下文论“纤郎”节），人多艳之。再十年，余归三山（寅恪按：《春星堂诗集》卷四《闽游诗纪》有“福州访林天素，知已移居建宁，赋怀十首”之题。董其昌《容台集·诗集》卷二《赠林天素》诗云：“铸得干将剑，遥呈剑客看。”又同集卷四《题林天素画》云：“铸得干将剑呈剑客。”皆用《晋书》卷三六《张华传》，延平津合剑之典，当因天素为福建人之故。但天素移居建宁，或与延平有关，今未能详知。董集乃清代禁书，世不多见，兹附记于此，以备参证）。然明寄视画卷，知西泠结伴，有画中人杨云友，人多妒之。今复出怀中一瓣香，以《柳如是尺牍》寄余索叙。琅琅数千言，艳过六朝，情深班蔡，人多奇之。然明神情不倦，处禅室以致散花，行江皋而逢解逢珮。再十年，继三诗画史而出者，又不知为何人？总添入西湖一段佳话，余且幸附名千载云。

然则然明之刊此《尺牍》实在崇祯十四年暮春以前，故先由杭州寄示林天素索叙。其第三十通乃河东君于崇祯十三年庚辰在牧斋家时所寄者（详见下文）。今第三十一通云：“应接小言，使之成帙。特有远投，更须数本。”则是然明于未赴闽前，已将成帙之刻本寄与河东君，否则河东君不能更向然明索取数本也。由此观之，然明初刻之《尺牍》实止于崇祯十三年末，其数共为三十通，此第三十一通，乃河东君于崇祯十四年暮春以后所寄者，汪氏遂取此简附于前所刻三十通之后。以意揣测，此附刻之时间，当在然明于崇祯十五年壬午夏间，自闽返杭后所为，其时距河东君与牧斋结缡不久。此简有“此翁气谊，诚如来教。重以盛心，引视明恺。顾惭菲薄，何以自竭。唯有什袭斯言，与怀俱永耳”之语，可知然明原函，必多代牧翁劝说之辞。今好事既成，故取河东君允答之札，附于其后，不仅以之作跋可以结束一段因缘，且用以庆贺己身介绍此段美满因缘之成功也。然明用意殊深妙矣。

复次，袁思亮君题《高野侯藏河东君与汪然明尺牍》及《湖上草·念奴娇》词后附记云：

柳如是与汪然明尺牍及《湖上草》各一卷，如是归钱牧斋后，然明刊之，以数十册寄牧斋，牧斋拉杂摧烧之，并求其板毁焉。

今观第三十一通及第三十通所云：

弟小草以来，如飘丝雾，黍谷之月，遂蹑虞山，南宫主人，倒屣见知，羊公谢传，观兹非渺。

皆盛称牧斋之美，则牧斋不应因妒发怒，作斯焚琴煮鹤之举。未识袁兄何从得此异说，惜其久归道山，不能面询，殊为憾事也。

综观此尺牍全部，不仅辞旨精妙，可供赏玩，其中所言，足以间接证知当日社会情状者，亦复不少。今不能一一考释，唯取关于河东君身世飘零之感及归宿选择之难者，略诠论之，其他诸端，间亦有所涉及，然非主旨所在也。他日倘有好事者，取其全文，精校而详释之，则非独可以赏奇文、资谈助，更或于一代史事之研治，不无禆益欤！

《尺牍》第一通云：

湖上直是武陵溪，此直是桂栋药房矣。非先生用意之深，不止于此。感甚！感甚！寄怀之同，乃梦寐有素耳。古人云：“千里犹比邻。”殆不虚也。廿八之订，一如台命。

寅恪按：书中“此直是桂栋药房”，即指崇祯十二年春间河东君游杭州时然明所借居之处。据《东山酬和集》卷二牧翁《横山汪氏书楼》云：

人言此地是琴台，小院题诗闭绿苔。妆阁正临流水曲，镜奁偏向远山开。印余屐齿生芳草，行处香尘度早梅。日暮碧云殊有意，故应曾伴美人来。

则此书楼必曾为河东君所借居，当即河东君所谓“桂栋药房”者也。牧斋此诗后复有《二月十二春分日横山晚归作》七律一首，结句云：

最是花朝并春半，与君遥夜共芳辰。

诗后并附河东君和作。此和章《初学集》不载，或者河东君之作，辞意虽妙，然于花朝适值春分一点，未能切合，稍嫌空泛，故遂删去耶？

“横山”见沈德潜等纂《西湖志纂》卷一三“西溪胜迹”门及光绪修《杭州府志》卷二一“山水”门（钱塘县），至《痛史》第二十一种《甲申朝事小纪》中《柳如是小纪》，附有河东君所赋《横山杂作》一首，此“横山”疑是河东君所居松江横云山之简称，未必即指杭州西溪名胜之“横山”（可参《与汪然明尺牍》第二十八通）。河东君此诗最初出处未详，绎其语意如“只此时名皆足废，宁须万事折腰忙”等句，颇不合河东君身份，甚为可疑，且其他诸句，亦多不可解者。此诗是否真为河东君所作，殊不能决定也。

《尺牍》第二通云：

早来佳丽若此，又读先生大章，觉五夜风雨凄然者，正不关风物也。羁红恨碧，使人益胜情耳。少顷，当成诗一首呈教。明日欲借尊舫，一向西泠两峰。余俱心感。

寅恪按：河东君此札之主旨乃向然明借舫春游。关于然明西湖游舫一事，实为当日社会史之重要材料，今汪氏集中诗文具在，不必详引，仅略述梗概，并附记明末乱后汪氏游舫之情况，聊见时代变迁，且志盛衰兴亡之感云尔。

《春星堂集》卷一载《汪然明小传》云：

制画舫于西湖，曰不系园（寅恪按：《春星堂诗集》卷一《不系园记》略云：“癸亥夏仲为云道人筑净室，偶得木兰一本，斫而为舟，四越月乃成。计长六丈二尺，广五之一。陈眉公先生题曰不系园。佳名胜事，传异日西湖一段佳话”）。曰随喜庵（寅恪按：《春星堂诗集》卷一《随喜庵集》崇祯元年花朝题词略云：“余昔构不系园，有九忌十二宜之约。时骚人韵士，高僧名姝，啸咏骈集。董玄宰宗伯颜曰随喜庵”）。其小者，曰团瓢，曰观叶，曰雨丝风片。

及同书卷五遗稿《自嘲并示儿辈》八章之五“画舫无权逐浪浮”句下自注云：

余家不系园，乱后重新，每为差役，不能自主。

可知然明之西湖游舫颇多，有大小两类，河东君所欲借者当是团瓢观叶或雨丝风片等之小型游舫也。

观《春星堂诗集》卷一《不系园集》载黄汝亨代然明所作“不系园约款”十二宜中，名流高僧知己美人等四类人品之条，以河东君之资格，其为“美人”，自不待言，“知己”则河东君与汪然明之情分，即就此尺牍三十一通观之，已可概见。其第五通略云：

嵇叔夜有言，人之相知，贵济其天性。今以观先生之于弟，得无其信然乎？

及第八通云：

嗟乎！知己之遇，古人所难。自愧渺末，何以当此？

尤足为例证。夫“知己”之成立，往往发生于两方相互之关系，由此言之，然明固是河东君之知己，而谓河东君非然明之知己，亦不可也。“名流”虽指男性之士大夫言，然河东君感慨激昂，无闺房习气（见上引宋徵璧《秋塘曲·序》）。其与诸名士往来书札，皆自称弟（见《与汪然明尺牍》）。又喜着男子服装（见上引顾苓《河东君传》），及适牧斋后，如《牧斋遗事》“国初录用耆旧”条略云：

河东君侍左右，好读书，以资放诞。客有挟著述愿登龙门者，杂沓而至。钱或倦见客，即出与酬应。客当答拜者，则肩筠舆，代主人过访于逆旅，竟日盘桓，牧斋殊不芥蒂。尝曰：此吾高弟，亦良记室也。戏称为柳儒士。

然则河东君实可与男性名流同科也。至若“高僧”一目，表面观之，似与河东君绝无关系，但河东君在未适牧翁之前，即已研治内典，所作诗文，如《与汪然明尺牍》第二十七第二十八两通及《初访半野堂赠牧翁诗》（见《东山酬和集》卷一），即是例证。牧斋《有美诗》云：“闭门如入道，沉醉欲逃禅。”（见《东山酬和集》卷一）实非虚誉之语。后来因病入道（见《有学集》卷一三《病榻消寒杂咏》诗“一翦金刀绣佛前”及“鹦鹉疏窗书语长”为河东君入道而作二首。至河东君入道问题，俟后论之，兹不涉及）则别为一事，可不于此牵混论及。总而言之，河东君固不可谓之为“高僧”，但就其平日所为超世俗、轻生死，两端论之，亦未尝不可以天竺维摩诘之月上、震旦庞居士之灵照目之，盖与“高僧”亦相去无几矣。故黄贞父约款关于人品之四类，河东君一人之身，实全足以当之而无愧。汪氏平生朋好至众，恐以一人而全具此四类之资格者，必不多有。当崇祯十二年春间，林天素已返三山，杨云友亦埋骨西泠，至若纤郎即王修微，则又他适，然明诸游舫若舍河东君而不借，更将谁借耶？

《列朝诗集·闰》卷四选王修微关于不系园诗一首（《春星堂诗集》卷一《不系园集》作《寄题不系园》），兹附录之，以供谈助。

《汪夫人以不系园诗见示，赋此寄之》云：

湖上选名园，何如湖上船。新花摇灼灼，初月戴娟娟。牗启光能直，帘钩影乍圆。春随千嶂晓，梦借一溪烟。虚阁延清入，低栏隐幕连。何时同啸咏，暂系净居前。

寅恪按：汪钱两氏所录，同是一诗，而其题文略异者，盖经然明删换。牧斋所选之诗，其题当仍因旧文，唯“夫人”二字，其原文疑作“然明”二字耳，此二字之改易，殆由修微适许霞城后，有所不便之故耶？其实汪然明之夫人，虽不如刘伯玉妻段氏之兴起风波，危害不系园之津渡，但恐亦不至好事不惮烦，而寄诗与修微也。故作狡狯，欲盖弥彰，真可笑矣。

复次，丁氏《武林掌故丛编》本《不系园补遗》载蒙叟《寄题》七律二首，今检《有学集》卷三《夏午集》《留题湖舫》（自注：“舫名不系园”），文字悉同。其诗云：

园以舟名世所稀，舟名不系了无依。诸天宫殿随身是，大地烟波瞥眼非。净扫波心邀月驾，平铺水面展云衣。主人欲悟虚舟理，只在红妆与翠微。

湖上堤边舣棹时，菱花镜里去迟迟。分将小艇迎桃叶，遍采新歌谱竹枝。杨柳风流烟草在，杜鹃春恨夕阳知。凭栏莫漫多回首，水色山光自古悲。

寅恪按：湘刻丛睦汪氏遗书本《春星堂诗集》卷一《不系园集》删去“蒙叟”二字，当是然明裔孙簠所为。至同书卷五《梦香楼集》中牧翁所赋《眉史春睡歌》（寅恪按：此诗《有学集》未载，但《牧斋外集》卷一有《为汪然明题沈宛仙女史午睡图》。作“沈”不作“张”，殊可注意。又诗中亦有数字不同，殆由辗转传钞，致有歧异。又《梦香楼集》中女主人张宛仙《步然明韵》四首之二云：“风韵何如半野堂。”殊可笑。并附记于此）。下题撰人之名为“虞山”，是否后来改易，今未见他刻，不敢决言。坊间石印狄平子葆贤平等阁藏《江左三大家诗画合璧》，内有癸卯三月十又二日龚芝麓鼎孳所书此题第二首，但未明著何人所作。兹附论及之，以免他日误会。牧斋两诗皆佳，盖特具兴亡之感，非泛泛酬应之作也。第二首尤妙，“杨柳风流烟草在，杜鹃春恨夕阳知”一联，即指河东君而言，下句兼用《李义山诗集》卷一《锦瑟》诗“望帝春心托杜鹃”句及秦少游《淮海·踏莎行·郴州旅舍》词“杜鹃声里斜阳暮”句之两出处。牧斋此诗固赋于清顺治七年庚寅，实涉及河东君明崇祯十一、十二、十三等年间游寓西湖之往事，悲今念昔，情见乎词，而河东君哀郢沉湘之旨，复楚报韩之心，亦可于此窥见矣。

又周亮工《赖古堂尺牍新钞》卷四载《汪汝谦与周靖公书》云：

人多以湖游怯见月，诮虎林人，其实不然。三十年前虎林王谢子弟多好夜游看花，选妓征歌，集于六桥。一树桃花一角灯，风来生动，如烛龙欲飞，较秦淮五日灯船，尤为旷丽。沧桑后，且变为饮马之池，昼游者尚多猬缩，欲不早归不得矣。

寅恪按：然明此书可与前引其《自嘲》诗“画舫无权逐浪浮”句下自注相参证。盖清兵入关，驻防杭州，西湖胜地亦变而为满军戎马之区，迄今三百年，犹存“旗下”之名。然明身值此际，举明末崇祯与清初顺治两时代之湖舫嬉游相比论，其盛衰兴亡之感自较他人为独深。吁！可哀也已。

《尺牍》第三通云：

泣蕙草之飘零，邻佳人之迟暮，自非绵丽之笔，恐不能与于此。然以云友之才，先生之侠，使我辈即极无文，亦不可不作。容俟一荒山烟雨之中，直当以痛哭成之耳。

《尺牍》第六通云：

弟欲览草堂诗，乞一简付。诸女史画方起，便如彩云出衣。至云友一图，便如濛濛渌水，伤心无际。容假一二日，悉其灵妙，然后奉归也。

寅恪按：上录河东君两札，当是然明欲请河东君为杨慧林作题跋哀悼一类之文辞，故云道人画册，遂在河东君西湖寓所，供其披览。河东君因更向然明索其前后为云友所作诸诗，以为资料。“草堂诗”者，《春星堂诗集》之简称，即指然明所作诗而言，盖春星堂之命名，即取杜少陵“春星带草堂”之句也（见《杜工部集》卷九“夜宴左氏庄”）。至关于云友之材料，大都见于《春星堂诗集》中，而《听雪轩》一集，尤专为云友而作者，汪氏诗文具在，兹不必烦引，仅节录董香光一人题语于后，亦足见“林下风”之艺事为一代画宗所倾服，至于此极也。

《春星堂诗集》卷三《听雪轩集》首载题词两条（第一条可参董玄宰其昌《容台集·文集》卷六“林下风画”条）略云：

山居荏苒几三十年，而闺秀之能为画史者（寅恪按：董集此句作“乃闻闺秀之能画史者”）一再出，又皆著于武林之西湖。初为林天素，继为杨云友（寅恪按：董集“杨云友”作“王友云”）。然天素秀绝，吾见其止.云友澹宕，特饶骨韵。假令嗣其才力，殆未可量。己巳二月望董其昌书（寅恪按：董集无“己巳”下九字）。

又略云：

今观此册山水小景，已涉元季名家蹊径。乃花鸟写生，复类宋时画苑能品诸人伎俩。虽管仲姬亲事赵文敏，仅工竹石，未必才多乃尔，而生世不谐，弗获竟其所诣。可怜玉树，埋此尘土，随西陵松柏之后，有汪然明者，生死金汤，非关惑溺。珍其遗迹，若解汉皋之珮.传之同好，共聆湘浦之音。可谓一片有心，九原知己。慎勿以视煮鹤之辈也。

《尺牍》第四通云：

接教并诸台贶，始知昨宵春去矣。天涯荡子关心殊甚。紫燕香泥，落花犹重，未知尚有殷勤启金屋者否？感甚！感甚！刘晋翁云宵之谊，使人一往情深，应是江郎所谓神交者耶？某翁愿作交甫，正恐弟仍是濯缨人耳。一笑！

寅恪按：此札所言，共有三端，一为自述身世飘零之感，二为关于刘晋卿，即刘同升者，三为拒绝愿作郑交甫之“某翁”。请依次论之。

河东君谓“昨宵春去，关心殊甚”，然“殷勤启金屋者”，尚未知有无其人，则飘零之感，哀怨之词，至今读之，犹足动人，何况当日以黄衫侠客自命之汪然明乎？宜汪氏屡为河东君介绍“启金屋者”，虽所介绍之人，往往不得河东君之同意，但天壤间终能得一牧斋，以为归宿，是亦可谓克尽其使命，不负河东君之嘱望矣。此三十一通尺牍中，关于此点者，亦颇不少，兹依次择其有趣可考者，略论述之，至于不同意或同意之差别及其是非，则不置可否，因与所欲考论之主旨无关也。

据《明史》卷二一六《刘应秋传附同升传》略云：

同升字晋卿，崇祯十年殿试第一。庄烈帝问年几何？曰：五十有一。帝曰：若尚如少年，勉之。授翰林修撰。杨嗣昌夺情入阁，何楷林兰友黄道周言之，俱获罪。同升抗疏，帝大怒，谪福建按察司知事。移疾归。

知晋卿在崇祯十二年己卯春间，即河东君作此书时，其年为五十三。河东君以“翁”称之者，未必指其年老，不过以“翁”之称号推尊之耳。盖晋卿与陈卧子同为崇祯十年丁丑科进士，同出黄石斋之门，而晋卿为是科状头。晋卿固从卧子及然明处得知河东君，河东君亦以晋卿为卧子同科之冠首，亟欲一窥知其为何如人，其才学果能出卧子之上与否也。然明必已深察柳刘两方之意，乐于为之介绍。《湖上草》载有《赠刘晋卿》七律一首，当即作于此时。

《尺牍》第十通云：

行省重臣忽枉琼瑶之答，施之蓬户，亦以云泰。凡斯皆先生齿牙余论，况邮筒相望，益见远怀耶？

此札乃河东君离去西湖归家后，接然明转寄晋卿酬答前所赠诗，因遂作书以谢然明之厚意也。“行省重臣”自是指晋卿言，但以贬谪如此末秩之人，而称之为“行省重臣”，殊为不伦，然亦不过通常酬应虚誉之语，未可严格绳之也。晋卿著有《锦鳞集》，《江西通志》卷一〇九《艺文略》谓此集四卷，一作十八卷，其四卷本或是初作，十八卷本或是续编。《明诗综》卷七四及《江西诗征》卷六三虽皆选录晋卿之诗，但均无与柳汪陈诸人往来之作，故河东君与刘晋卿之关系亦无从详考。至晋卿此时所在之地，当是其福建任所。据春《星堂诗集》卷四《闽游诗纪》之《崇祯青云桥》七绝题下注云：

桥为柴连生大令重兴，有刘晋卿太史碑记。

是然明于崇祯十四五年间游闽时，同升已移疾归，否则然明此行所作诸诗其中必有与刘氏相见酬和之作也。考《明实录·怀宗崇祯实录》卷一一略云：

崇祯十一年秋七月庚戌翰林院修撰刘同升、编修赵士春各疏救黄道周，劾杨嗣昌。寻谪道周江西知事，刘同升福建知事，赵士春简较。

及黄石斋道周《黄漳浦集》卷四一五言律诗《何玄子刘晋卿赵景之同发舟，迟久不至。四章》云：

诗略。

同书卷首洪思撰《黄子传》（参同书卷首《传谱补遗》蔡世远撰《黄道周传》）略云：

以疏论杨嗣昌陈新甲谪官，黜为江西布政司都事。未任。

又《陈忠裕全集》卷九《湘真阁集》之《送同年赵太史（寅恪按：此诗题下考证谓即赵士春）谪闽中二首》云：

诗略。

然则石斋本人及其诗题中所指贬谪诸人，除何氏未详外（参《明史》卷二七六《何楷传》），石斋实未到任，而刘赵二氏则皆赴官也。“愿作郑交甫”之某翁，今不易考知其为何人，恐是谢三宾。河东君谓“正恐弟仍是濯缨人耳”，此“濯缨人”之语乃借用楚辞《渔父》中“渔父莞尔而笑，鼓枻而去。歌曰：沧浪之水清兮，可以濯吾缨”等句之意，盖谓己身将如渔父“鼓枻而去”，即乘舟离西湖他往也。河东君既自比渔父，是亦以“某翁”比屈原。考谢三宾以监军登莱之役，干没多金，甚招物议，幸于崇祯八年丁父忧归，得免黜谪，遂遨游山水，结庐西湖，放情声色，聊自韬晦（详见下论）。当崇祯十二年己卯春河东君游武林时，象三亦在杭州，故“某翁”之为谢氏，实有可能。其以灵均比象三，固不切当，但观下引第二十五札以王谢佳儿拟陈卧子，同一例证，不须过泥也。后来河东君于崇祯十三年庚辰冬《次韵答牧翁冬日泛舟》诗（见《东山酬和集》卷一）云“汉佩敢同神女赠”，倘使此“某翁”得见之，其羞怒又当何如？一笑！

抑更有可论者，翁方纲《苏诗补注》卷二《常润道中，有怀钱塘，寄述古》五首之二“去年柳絮飞时节，记得金笼放雪衣”条（参赵德麟《侯鲭录》卷七“濠守侯德裕侍郎藏东坡一帖”条，并覃溪《天际乌云帖考》卷一及缪荃孙《云自在堪笔记》中《覃溪〈天际乌云帖〉收藏世系表》等）略云：

予得东坡墨迹云，杭州营籍周韶知作诗。子容过杭（寅恪按：子容苏颂字。见翁氏《天际乌云帖考》）述古饮之，韶泣求落籍。子容曰：可作一绝。韶援笔立成，遂落籍。同辈皆有诗送之。龙靓云：桃花流水本无尘，一落人间几度春。解佩暂酬交甫意，濯缨还作武陵人。固知杭人多慧也。

寅恪按：《河东君尺牍》以“交甫”“濯缨”二事连用，当出于龙靓之诗，用事遣辞，可谓巧妙。至其所以能用此古典以拟今事者，当非直接得见东坡手迹，恐是从此帖摹刻之本或记载西湖名胜逸事诸书中，间接得知耳。

《尺牍》第五通云：

嵇叔夜有言：“人之相知，贵济其天性。”弟读此语，未尝不再三叹也。今以观先生之于弟，得无其信然乎？浮谈谤谣之迹，适所以为累，非以鸣得志也。然所谓飘飘远游之士，未加六翮，是尤在乎鉴其机要者耳。今弟所汲汲者，亡过于避迹一事。望先生速择一静地为进退。最切！最感！余晤悉。

寅恪按：河东君此札所言择静地以避迹一事，在其寄寓西湖然明横山别墅以后（见前论第一札）。河东君此时声名广播，外间闻风而来者，必多为河东君所不欲觌面之人，纵有愿与睹面并相酬酢者，但其人究非理想，而又豪霸痴黠纠缠不止，难于抗拒，如谢象三之例，故更请然明别择一避迹之静地。此静地必非指汪氏横山别墅，盖汪氏之家原在杭州缸儿巷（见《春星堂诗集》卷一《然明先生小传》及遗稿后，然明曾孙师韩跋语），河东君自不便即寓缸儿巷然明之家，与其姬妾家人共处，否则河东君岂不几与崇祯十三年冬暂居牧斋家之我闻室相类耶？汪氏为己身避嫌疑及为河东君作介绍计，处河东君于横山别墅，实最适宜。然既不与汪氏家人共居一处，遂亦难免于如象三辈之来扰，河东君急欲以择一静地为决进退，并有远游离去之意，其故即在于此，而当日之情势迫切不可少缓者，更可想见矣。

又牧斋《有美诗》（见《东山酬和集》卷一）云：“苏堤浑倒踏，黟水欲平填。”寅恪少日读此诗，颇不能解，盖“苏堤”自指西湖而言，河东君与西湖甚有关系，此上句可通，但下句以“黟水”为对文，则突兀不伦，未晓其意所至。更检钱曾《初学集诗注》，亦未有诠释。怀蓄此疑颇久，苦无从求教于博雅通人。及垂死之年，得读《河东君尺牍》，并参以《一笑堂集》《春星堂集》等，始恍然大悟：“黟水”即指然明。然明为新安人，故以“黟水”目之。合此两句言之，即谓河东君寓杭州汪氏横山别墅时，因然明以求见之人，必甚不少。据此札避迹以求静地之语，可知牧翁之诗，殊为实录也。观然明一生所为，如为杨云友作“生死金汤”之类（见上引汪然明《听雪轩集》所载董其昌题词）事例不少，今于河东君亦复相同。就其中尤足称者，莫过于护惜张宛仙一端。兹并附述之，以供考证，且资谈助云尔。

《春星堂诗集》卷五《梦香楼集·汪然明自序》略云：

《梦香楼集》为眉史宛仙而成也。忆壬辰于鸳水遇之，终宴无一语，然依依不可得而亲疏远近。座客谓西湖渐复旧观，得伊人点缀，可称西子。予唯唯。拈四绝以订之。别后杳然，私谓空赋巫山一梦矣。今夏宛仙有意外之虞，来武林，予为解之。时尚有侧目者，又有私慕者。宛仙匿影不出。予一日拉同人雅集不系园（寅恪按：前引《李笠翁诗集》卷六《汪然明封翁招饮湖上，座列名士，兼列红妆》七律，自注云：“舟名不系园。”殆即此时所作。但李集编列此诗于庚子后、辛丑前，实则此时然明死已久矣。其误无疑也），致使声名益噪，游人多向予问津。不轻引入桃源者，时多戎马，恐名花为之摧残，可惜也。孟冬有文武显贵临湖上，闻而慕之。会予萧斋，有不惜明珠白璧，嘱予蹇修者。宛仙笑而谢曰：“公辈真钟情，如薄命人非宜富贵家，且何忍遽别西湖也。”闻者多病宛仙少周旋，然亦以此益高宛仙矣。乙未花朝松溪道人汪汝谦书于梦香楼。

又同书同集《张宛仙和诗序》略云：

予昔于鸳水遇然明先生，先生有诗订游西湖。于兹三年，始得践约。六月十九过朱萼堂，琴尊书画，雅集名流。予时倦暑，先生因设檀床玉枕文席香山，清供具备。有诗纪事，和者盈帙。予因步韵，以志主人情重，亦一时佳话云。云间张宛（原注：“宛仙旧字小青”）。

寅恪按：宛仙与然明相遇于嘉兴之时间，为顺治九年壬辰。《春星堂诗集》卷五遗稿《壬辰初冬游嘉禾，饥寒之客云集，遂售田二十一亩，分应之。腊月得次儿信，差足自慰。因述禾中感遇，补诗八章》其一云：

西湖抛却到鸳湖，笑我来游一事无。泉石幽香偏吐艳，琴书冷韵每操觚（自注：“时访香隐校书”）。莫怀羁旅情多感，犹喜同声兴不孤。漫道临邛应重客，文君有待合当垆。（自注：“香隐隐居，不轻见人”）

然则然明之识宛仙之时，正值其闭门谢客，不轻见人之际，盖当日情势，必有所畏惮，不敢取次酬应者矣。宛仙既不酬应，则生事自有问题。然明所谓“饥寒之客”，即指宛仙及黄皆令等而言。汪氏此八诗之中，关于宛仙者，列第一，关于皆令者，列第二，岂亦汪氏当日售田所得金额，分润多寡之次第耶？

复次，然明之豪侠，若其于张宛仙之例，固可称道，然当建州入关之初，明之士大夫不随故国旧君同尽，犹能偷活苟存，并得维护才媛名姝之非貎寝如黄皆令者，亦自有其故在。据《春星堂诗集》卷一所载然明次子《继昌小传》略云：

征五先生讳继昌，号悔岸，然明先生次子。顺治戊子经魁，己丑成进士。历仕广西左江道、湖广江防兵备按察司副使。

又同书卷五《遗稿》载《甲午七月次儿蒙洪督师调至长沙军前》七律八首及《次儿请假归省，督师赠予风雅典型匾额。感怀述事，复拈八章》两题云：

诗均略。

观前引然明于壬辰冬，即作此两题诗之前二年，至嘉兴售田，则其生计艰困可知。幸其次子悔岸追随当日汉奸渠首，渐至监司，稍稍通显，然明不独借此可以苟全，且得以其余力维护名姝矣，堂堂督师书赠之匾额，自可高悬于春星堂上，以作挡箭牌，避难投止之张小青，遂亦得脱免于“文武显贵”之网罗也。特附记亨九书赠然明匾额一事于此，聊与居今日历世变之君子，共发一叹云尔。

《尺牍》第七通云：

鹃声雨梦，遂若与先生为隔世游矣。至归途黯瑟，唯有轻浪萍花与断魂杨柳耳。回想先生种种深情，应如铜台高揭，汉水西流，岂止桃花千尺也。但离别微茫，非若麻姑方平，则为刘阮重来耳。秋间之约，尚怀渺渺，所望于先生维持之矣。便羽即当续及。昔人相思字每付之断鸿声里，弟于先生，亦正如是。书次惘然。

其第八通云：

枯桑海水，羁怀遇之，非先生指以翔步，则汉阳摇落之感，其何以免耶？商山之行，亦视先生为淹速尔。徒步得无烦屐乎？并闻。

其第十三通云：

鳞羽相次，而晤言遥阻，临风之怀，良不可任。齐云胜游，兼之逸侣，崎岖之思，形之有日。奈近赢薪忧，褰涉为惮。稍自挺动，必不忍蹇偃以自外于霞客也。兹既负雅招，更悼索见。神爽遥驰，临书惘惘。

其第十六通云：

弘览前兹，立隽代起。若以渺末，则轮翮无当也。先生优之以峻上，期之于绵邈，得无逾质耶？鳞羽相望，足佩殷远。得片晷商山，复闻挥尘，则羁怀幸甚耳。

寅恪按：此四通皆关于然明约河东君往游商山齐云者。第八通商山之约，河东君实已成行。第十六通商山之招，以此后书札无痕迹可寻，恐未能赴约。第十三通齐云之游，则未成事实也。

《初学集》卷一八《东山诗集》卷一《响雪阁》（自注：“新安商山”）诗云：

绮窗阿阁赤山湄，想象凭栏点笔时。帘卷春波尘寂寂，歌传石濑响迟迟。清斋每忆桃花米，素扇争题杨柳词。日夕汀洲聊骋望，澧兰沅芷正相思。

其下即接以《登齐云岩》四首云：

诗略。

以上两题皆牧斋崇祯十四年辛巳春间游黄山之诗。《东山酬和集》卷二只载《响雪阁》一题，而无《登齐云岩》四首，盖《登齐云岩》与河东君无涉，故不列于《东山酬和集》。观《响雪阁》诗有“想象凭栏点笔时”及“素扇争题杨柳词”之句，可知河东君实曾游商山，而未尝登齐云岩。至《杨柳》词是否即指河东君金明池《咏寒柳》词，或泛指河东君其他作品，尚须详考。或谓《素扇争题杨柳词》乃兼指縆云诗扇而言，《杨柳》词即《太平广记》卷一九八引云溪友议“唐白居易有妓樊素善歌，小蛮善舞”条中之《杨柳》词（见后论牧斋崇祯十五年壬午仲春自和合欢诗节）。鄙意此典故之《杨柳》词，虽与牧斋《响雪阁》诗字面相同，然旨趣不合，故或说非是。

又《东山酬和集》卷一载偈庵（即程孟阳嘉燧）《次牧翁泛舟韵》云：

早闻南国翠娥愁（寅恪按：《全唐诗》第六函《李白》卷二四《怨词》云：美人卷珠帘，深坐颦娥眉。但见泪痕湿，不知心恨谁。河东君夙有“美人”之号，详见前第二章。又同书同函《李白》卷五《长相思》第二首或作《寄远》云：“美人在时花满堂，美人去后空余床。床中绣被卷不寝，至今三载犹闻香。香亦竟不灭，人亦竟不来。相思黄叶路，白露点青苔。”太白此诗中“美人”余“香”不灭之语，可与前第三章所引卧子崇祯十一年戊寅秋作品《长相思》诗中“美人”及“余香”诸句相参证。然则孟阳用典遣辞，甚为切当，而“美人心恨谁”之“谁”则舍卧子莫属也。复次，《杜工部集》卷九《陪诸贵公子丈八沟携妓纳凉，晚际遇雨》二首之二云“雨来沾席上，风急打船头。越女红裙湿，燕姬翠黛愁。缆侵堤柳系，幔卷浪花浮。归路翻萧瑟，陂塘五月秋”及《白氏文集》卷五《宅西有流水》诗“红袖斜翻翠黛愁”句等，皆可与孟阳此句参证也），曾见书飞故国楼（自注：“如是往游新安，故乡人传其词翰。”寅恪按：孟阳与然明皆属徽州府籍，但孟阳所称之“故乡人”即今俗语所谓“老乡”者，非仅指然明而言，并目一班之徽州人也。“其词翰”殆即指河东君之篇什而言，可参第一章论牧斋《永遇乐》词及第二章论牧斋《观美人手迹》诗。然则孟阳欲专有河东君，而不介绍于牧斋，牧斋之得见河东君之词翰，实由于然明。其实河东君屡游西湖，并寄寓然明别墅，自不待同游商山，始传致其词翰，孟阳不过欲借此以解脱其掩蔽河东君于牧斋之咎责耳。汪程两人器量广狭，心智高下，于此可见矣。抑更有可注意者，即河东君与然明崇祯十一年戊寅秋季以后，始有往来。检《耦耕堂存稿·诗》及孟阳自序，自十一年秋至十三年冬，并未发现孟阳有返其故乡新安之痕迹，据此程诗所谓“曾见”者，恐非指己身亲见之义，不过谓他人见之，转告得知之意也）。远客寒天须秉烛，美人清夜恰同舟（寅恪按：此句“美人”二字，可与第一句相印证）。玉台传得诗千首，金管吹来坐两头。从此烟波好乘兴，万山春雪五湖流。

尤可证河东君曾应然明游商山之约也。

《尺牍》第七通云：“秋间之约，尚怀渺渺”，第八通云：“商山之行，亦视先生为淹速尔，徒步得无烦屐乎？”则似此游在崇祯十二年己卯秋间。至第七通所云“但离别微茫，非若麻姑方平，则为刘阮重来耳”之语，颇不易解，绎其辞意，似谓然明若偕己身同访商山之友人，如麻姑与王方平同过蔡经家之例，则此约可践.若然明与其友人同至己身所居之处，必不得相见，如刘晨阮肇重到天台，而仙女已渺然矣。第十三通拒绝然明约游齐云岩云：“既负雅招，更悼索见。”所谓“雅招”，即指偕游，所谓“索见”，即指来访，此意可以互证也。所成问题者，则此居商山之友，究为何人？今殊难考。据《春星堂诗集》卷二《绮咏续集》有《秋日过商山访朱子暇，时子暇将归西湖》五律一首，则然明秋季访朱子暇于商山，已有其例，但然明此诗作于崇祯四年辛未以前，时间过早，自与河东君此行无涉，唯子暇于商山有寄居之处，而然明有访友之举，既有成例可循，故崇祯十二年己卯秋间，然明与河东君偕游商山，当亦与曩时访朱氏之游相类。此河东君所以有麻姑王方平同过蔡经家之譬喻耶？

又检闵麟嗣纂《黄山志》卷七“赋诗”门，明代最后无名氏所作之前，载有杨宛《咏黄山》七绝一首云：

黄山山上万峰齐，一片孤云千树低。笑杀巫山峰十二，也称神女楚王遗。

冒辟疆襄影《梅庵忆语》云：

庚辰夏留滞影园，欲过访姬（指董小宛）。客从吴门来，知姬去西子湖，兼往游黄山白岳，遂不果行。

辛巳早春余省觐去衡岳，由浙路往。过半塘讯姬，则仍滞黄山。

寅恪按：董小宛冒辟疆之因缘，世人习知，无须多论。至此杨宛，即顾云美《河东君传》中引牧斋语，所谓：

天下风流佳丽，独王修微、杨宛叔与君（指河东君）鼎足而三，何可使许霞城、茅止生专国士名姝之目？

一节中之杨宛叔，其有关资料详见下论田弘遇南海进香节所引。鄙意牧斋编纂《列朝诗集》所以选录宛叔之诗，并为小传，盖深致悼惜之意也。今据杨宛此诗及《影梅庵忆语》所言，可以推知当时社会一般风气，自命名士之流，往往喜摹仿谢安石“每游赏必以妓女从”之故事（见《晋书》卷七九《谢安传》），然明之约河东君往游商山齐云，亦不过遵循此例耳。盖昔日闺阁名媛之守礼法者，常不轻出游，即在清代中叶文学作品，如《儒林外史》叙述杜少卿夫妇游山（见《儒林外史》第三十三回），所以能自矜许，称为风流放诞之故也。

复次，第七通云：“回想先生种种深情，应如铜台高揭，汉水西流，岂止桃花千尺也。”王秀琴女士文楷君编选《历代名媛书简》卷四载此文，“汉”字下注云：“疑漳之误。”殆以“铜台”“汉水”为不同之两义，不可连用，故改“汉”为“漳”，则两句皆表一义，盖以魏武之铜雀台与邺之漳水为连类也。鄙意河东君此文乃用太白诗“桃花潭水深千尺，不及汪伦送我情”之句，以比然明之深情，复用“铜台”“汉水”之辞，以比然明之高义。铜雀台固高，可以取譬，认铜台为铜雀台自是可通，但若又认汉水为漳水，而与铜台为连类，则是河东君直以然明比魏武，而自居于铜雀台妓，与崇祯十二年汪柳关系之情势，极不适合，河东君为避嫌疑计，必不出此。且河东君熏习于几社名士，如卧子李宋之流者甚久，几社一派诗文宗法汉魏六朝，河东君自当熟精选理，岂有不读《文选》卷二三谢玄晖《同谢咨议铜雀台》诗，即《玉台新咏》卷四谢脁《铜雀台妓》及《文选》卷六〇陆士衡《吊魏武帝文》者乎？

魏文帝所作《燕歌行》云“星汉西流夜未央”（见《文选》卷二七），及《杂诗》二首之一云“天汉回西流”（见《文选》卷二九），又杜子美《同诸公登慈恩寺塔》五古云“河汉声西流”（见《杜工部集》卷一），皆诗人形容极高之语。天上之银汉可言西流，人间之漳水不可言西流，故“汉”字非“漳”字之讹。细绎河东君文中“铜台”“汉水”两句，皆形容极高之辞，即俗所谓“义薄云天”之义。或者河东君因三辅黄图谓：“神明台在建章宫中，祀仙人处。上有铜仙舒掌捧铜，承云表之露”（据《平津馆丛书》本）及杜少陵诗“承露金茎霄汉间”（见《杜工部集》卷一五《秋兴》八首之五）之句，不觉牵混以铜台为言，并因杜诗“霄汉”之语，复联想天上之银汉，故遂分拆杜诗此一句，构成此文“铜台”“汉水”之两句，以形容然明之“云天高义”耶？

陈其年维崧词（《迦陵词》卷二八《贺新凉·春日拂水山庄感旧》）云：

人说尚书身后好，红粉夜台同嫁。省多少望陵闲话。

则实用魏武铜雀台妓故事。此词作于河东君此札后数年十年，河东君久已适牧斋。牧斋既死，又身殉以保全其家，迦陵词中用“望陵”之语，颇为适切也。

又《太平广记》卷一九五“红线”条（原注：“出甘泽谣”）云：

既出魏城西门，将行二百里，见铜台高揭，而漳水东注，晨飙动野，斜月在林。忧往喜还，顿忘于行役。感知酬德，聊副于心期。

然则河东君实取袁氏文中“铜台高揭”四字，而改易“漳水东注”为“汉水西流”四字。其所以如此改易者，不仅表示高上之义，与银汉西流相合，且“流”字为平声，于声律更为协调。吾人观此，益可证知河东君文思之精妙矣。

复次，《有学集》卷二〇《许夫人啸雪庵诗序》云：

漳水东流，铜台高揭。洛妃乘雾，羨翠袖之英雄.妓女望陵，吊黄须于冥莫。

寅恪按：此序用甘泽谣之文，亦改“注”为“流”，以合声律，但序之作成远在《河东君尺牍》之后。白香山诗云：“近被老元偷格律。”（见《白氏文集》卷一六《编集拙诗成一十五卷，因题卷末》七律）林天素《柳如是尺牍小引》云：

今复出怀中一瓣香，以《柳如是尺牍》寄余索叙，琅琅数千言，艳过六朝，情深班蔡，人多奇之。

然则牧斋殆可谓偷“香”窃“艳”者耶？

又“黄须”事见《三国志》卷一九《魏志·任城威王彰传》，“黄须”乃指曹操子曹彰而言。牧斋用典，不应以子为父，或是“黄须”乃“吊”之主词，但文意亦未甚妥，恐传写有误，窃疑“须”乃“星”或他字之讹。若本作“星”字者，即用《魏志》卷一《武帝纪》“建安五年破袁绍”条所云：

初桓帝时，有黄星现于楚宋之分，辽东殷馗善天文，言后五十岁，当有真人起于梁沛之间，其锋不可当。至是凡五十年，而公破绍，天下莫敌矣。

抑或别有出处，敬乞通人赐教。

《尺牍》第十七通云：

流光甚驶，旅况转凄。恐悠悠此行，终浪游矣。先生相爱，何以命之？一逢岁始，即望清驺。除夕诗当属和呈览，余唯台昭，不既。

寅恪按：河东君当是于崇祯十二年冬游杭州，寄寓然明之西溪横山书屋，即在此度岁，元旦患病呕血，稍愈之后，于崇祯十三年二月离杭州归嘉兴，其间大约有三月之久。第二十二通云：“雪至雨归。”谓雪季在杭州，雨季赴嘉兴。

《尺牍》第二十三通云：

前接教后，日望车尘。知有应酬，良晤中阻。徙倚之思，日切而已。

其第二十四通云：

云霄殷谊，褰涉忘劳。居有倒屣，行得顺流。安驱而至，坦履而返。萍叶所依，皆在光霁。特山烟江树，触望黯销。把袂之怀，渺焉天末。已审春暮游屐遄还，故山猿鹤，梦寐迟之。如良晤难期，则当一羽修候尔。廿四日出关，仓率附闻。嗣有缕缕，俟之续布，不既。

故知然明以应酬离杭他往，欲河东君留杭至暮春三月还杭后与之相晤。然河东君赴禾之意甚切，不及待然明之返，遂于崇祯十三年庚辰二月廿四日离杭往嘉兴也。第二十四通所谓“廿四日出关”者及第二十五通所谓“率尔出关”，即前引《春星堂集诗集》卷三《柳如是校书过访，舟泊关津而返》诗云“遽怀南浦出郊关”，皆指由杭州北行所必经之“北关”（见光绪修《杭州府志》卷六）。故河东君所谓“出关”，亦即离杭北行之意也。

（三）

河东君此次游杭，时经三月之久，中间患病颇剧，自有所为而来，必有所为而去。第十七通云：“流光甚驶，旅况转凄。恐悠悠此行，终浪游矣。”其辞旨凄感，发病呕血，亦由于此。盖当崇祯十二年己卯岁末，河东君年已二十二，美人迟暮，归宿无所，西湖之游，本为阅人择婿。然明深识其意，愿作黄衫。第二十五通所谓“观涛”，即然明又一次约河东君至杭，为之介绍佳婿之意。钱塘可观浙江潮，故以枚乘《七发》观涛广陵为比，借作隐语也。“浪游”一语，乃不谐之意。然则河东君此行，究与何人有关，而终至其事不谐耶？鄙意此人即鄞县谢象三三宾是也。

《鲒埼亭外集》卷二九云：

三宾知嘉定时，以贽列钱受之门下，为之开雕娄唐诸公集。其后与受之争妓柳氏，遂成贸首之仇。南都时，受之复起，且大拜，三宾称门下如故。其反复如此。

寅恪按：三宾人品卑劣，诚如全氏所论，但谢山之言亦有失实者。考牧斋为天启元年浙江乡试正考官（详见前第一章拙作《题牧斋初学集》诗所论），象三以是年乡试中式（见雍正修《宁波府志》卷一七《选举·上》明“举人”条及《初学集》卷五三《封监察御史谢府君墓志铭》中“三宾余门人也”之语），故三宾所撰《一笑堂集》中涉及牧斋，称之为座师者，共有《丁亥冬被诬在狱，时钱座师亦自刑部回，以四诗寄示，率尔和之》《寿钱牧斋座师》《寿座师钱牧斋先生》等三首（均见《一笑堂诗集》卷三）。象三之诗，其作成年月虽多数不易详悉考定，然观象三于丁亥即顺治四年，犹称牧斋为座师，牧斋且以《次东坡御史台寄妻诗》寄示谢氏，谢氏复赋诗和之，又《寿钱牧斋座师》诗中有：

天留硕果岂无为，古殿灵光更有谁。渭水未尝悲岁晚，商山宁复要人知。

等语，皆足证象三于牧斋晚年，交谊未改也。或疑此两诗为弘光南都即位牧斋复起以后所作，与谢山“三宾称门下如故”之语，尚不冲突。但检《初学集》卷三六有《谢象三五十寿序》一篇，据《一笑堂诗集》卷一《庚寅初度自述》五古中“吾年五十八，六十不多时”之句，逆推象三年五十时，乃崇祯十五年壬午也。河东君以崇祯十四年辛巳夏归于牧斋，崇祯十七年甲申夏福王立于南京，然则牧斋于此两时限之间，犹撰文为象三寿，故知全氏谓“与受之争妓柳氏，遂成贸首之仇”，其说殊不可信也。

又检《初学集》卷八五《跋前后汉书》（参《天禄琳琅书目·宋版·史部·汉书》之钱谦益跋《春酒堂文存》卷三“记宋刻汉书”《陈星崖诗集》卷一《鸥波道人汉书叹》并《陈星崖铭海补注全祖望句余土音补注》卷六此题注），云：

赵文敏家藏前后汉书，为宋椠本之冠，前有文敏公小像。太仓王司寇得之吴中陆太宰家。余以千金从徽人赎出，藏弆二十余年，今年鬻之于四明谢象三。床头黄金尽，生平第一杀风景事也。此书去我之日，殊难为怀，李后主去国，听教坊杂曲，“挥泪对宫娥”一段凄凉景色，约略相似。癸未中秋日书于半野堂。

《牧斋尺牍外编》《与□□书》所言多同于牧斋之跋，唯涉及李本石之语，则跋文所未载。兹仅节录此段，以供參考。

其文云：

京山李维柱字本石，本宁先生之弟也。尝语予，若得赵文敏家《汉书》，每日焚香礼拜，死则当以殉葬。

更可证牧斋于崇祯十六年癸未中秋犹与象三有往来。牧斋此次之割爱售书，殆为应付构造绛云楼所需经费之用。考《初学集》卷二〇下《东山诗集（四）》之《灯下看内人插瓶花，戏题四绝句》，其一云：“水仙秋菊并幽姿”及“玉人病起薄寒时”，此题后第二题即为《绛云楼上梁，以诗代文》八首。然则牧斋售书之日，与绛云楼上梁之时，相距甚近，两事必有相互关系无疑。象三虽与牧斋争娶河东君失败，但牧斋为筑金屋以贮阿云之故，终不得不忍痛割其所爱之珍本，鬻于象三，由是而言，象三亦可借此聊以快意自解，而天下尤物之不可得兼，于此益信，蒙叟一生学佛，当更有所感悟矣。观下引牧斋重跋此书之语，亦可证也。一笑！

《有学集》卷四六“书旧藏宋雕两汉书后”条（参《天禄琳琅书目·史部》）云：

赵吴兴家藏宋椠两汉书。王弇州先生鬻一庄得之陆水村太宰家，后归于新安富人。余以千二百金从黄尚宝购之。崇祯癸来损二百金售诸四明谢氏。庚寅之冬吾家藏书尽为六丁下取，此书却仍在人间。然其流落不偶，殊可念边。今年游武林，坦公司马携以见示，咨访真赝。予从叟劝亟取之。司马家插架万签，居然为压库物矣。呜呼！甲申之乱，古今书史图籍一大劫也.庚寅之火，江左书史图籍一小劫也。今吴中一二藏书家，零星捃拾，不足当吾家一毛片羽。见者夸诩，比于酉阳羽陵。书生饿眼，见钱但不在纸裹中（《天禄琳琅书目》作“但见钱在纸裹中”）。可为捧腹。司马得此十箧，乃今时书库中宝玉大弓，当令吴儿见之，头目眩晕，舌吐而不能收。不独此书得其所归，亦差足为绛云老人开颜吐气也。劫灰之后，归心空门，尔时重见此书，始知佛言昔年奇物，经历年岁忽然复睹，记忆宛然，皆是藏识变现，良非虚语，而吕不韦顾以楚弓人得，为孔老之云，岂为知道者乎？司马深知佛理，并以斯言念之（《天禄琳琅书目》此句下有“岁在戊戌孟夏二十一日重跋于武林之报恩院”十九字）。

寅恪按：蒙叟于崇祯十六年癸未秋割爱卖两汉书，已甚难堪，象三此时家甚富有，但犹抑损牧斋购入原价二百金，靳此区区之数，不惜招老座师以更难堪之反感，岂因争取“美人”失败，而又不甘间接代付“阿云”金屋经费之故，遂出此报复之市侩行为耶？牧斋云：“不独此书得其所归，亦差足为绛云老人开颜吐气也。”蒙叟属辞不多用“绛云老人”之称，今特着“绛云”二字者，不仅因绛云楼藏书被焚，深致感念，窥其微意所在，亦暗寓“阿云金屋”一重公案也。牧斋如卢家之终有莫愁，固可自慰，然亦卒不能收回已亡之楚弓，姑借佛典阿赖耶识之说，强自解释，情甚可怜。若象三以“塞翁”为其别号，则不知其所失者为书耶？抑或人耶？谢氏二十年之间，书人两失，较牧斋之得人而失书者，犹为不逮。此亦其人品卑劣有以致之，殊不足令人悯惜也。

至牧斋所谓“坦公司马”应即张缙彦，其事迹见《清史列传》卷七九《贰臣传·本传》及《清史稿》卷二五一《刘正宗传附张缙彦传》。《清史列传》载其于顺治十一年甲午由山东右布政使迁浙江左补政使，十五年戊戌擢工部右侍郎，与《浙江通志》卷一二一《职官表》第十一“承宣布政使”栏“张缙彦”条下注：“字坦公，新乡人，前辛未进士，顺治十一年任”及“许文秀”条下注：“辽东人，顺治十五年任”之记载相合。又《明史》卷一一二《七卿年表》“兵部尚书”栏载：

崇祯十六年癸未十月张缙彦任，十七年三月缙彦降贼。

及同书卷三八〇《马士英传》云：

张缙彦以本兵首从贼。贼败，缙彦窜归河南，自言集义勇收复列城。即授原官，总督河北山西河南军务，便宜行事（参计六奇《明季北略》卷二二“张缙彦”条）

等，皆可与清国史馆《张缙彦传》参证也。

复次，《有学集》卷五《绛云余烬集·下·赠张坦公》二首，其一云：

中书行省古杭都，曾有尚书曳履无。暂借愿厅居左辖（《牧斋外集》卷一“愿”作“头”是），且抛手版领西湖。

其二云：

中朝九伐勒殊勋，父老牵车拜使君。借草定追苏白咏，浇花应酹岳王坟。西陵古驿连残烧，南渡行宫入乱云。注罢金经卧帘阁，诸天春雨自缤纷。

《牧斋外集》卷六《张坦公集序》略云：

中州张坦公先生射策甲科，起家县令，受当宁简任，入直翰苑，洊历大司马。当是时，国势阽危，枢务旁午，天子神圣，非常寄任。朝野屏息跂望，以为李伯纪、于廷益合为一人。俄而天地晦冥，国有大故，触冒万死，走荊雊诸山中，经营寨栅，收合徒旅，逆闯之号令不行于荊南，公实以只手遏之。燕云底定，玺书慰存，乃始卷甲卧鼓，顿首归命。回翔朝右，资望深茂，乃由山左擢杭左辖。先后十余年，阅历变故，最险最奇。其所为诗文，亦随心递变。世之知坦公者，当以其诗文，而坦公之生平建树，欲有所寄托，以自见于竹素，舍此集亦何以矣。昔少陵遇天宝之乱，流离巴蜀，有昔游遣怀之作。一则曰：昔者与高李，晚登单父台。寒芜际碣石，万里风云来。一则曰：昔我游宋中，唯梁孝王都。忆与高李辈，论交入酒垆。盖自七雄刘项并呑割据之余，战伐通途，英雄陈迹，多在梁宋之间。而况如公者，以含章振生之姿，揽中州河雊之秀，天实命以鼓吹休明，陶铸风雅。于是乎孟津超乘于前（寅恪按：“孟津”指王铎，事迹见《清史列传》卷七九《贰臣传·本传》等。铎河南孟津人，又为大学士，故云）。行屋侠毂于后（寅恪按：“行屋”指薛所蕴，事迹见《清史列传》卷七九《贰臣传·本传》，并参《牧斋外集》卷五《薛行屋诗序》。又桴庵为河南孟县人，故称其“行屋”之号，以免与觉斯相混也），旗鼓相当，鞭弭竞奋，亦天相之也。威弧不弦，帝居左次，桥山之龙胡不逮，崆峒之仙仗杳然。于是乎弃戎旃，理翰墨，舍韎韦，事毕牍，词坛骚垒，收合余烬，地负海涵，大放厥词，而依水园之全集始出。坦公书来曰：公知我者，幸为我诗序。余虽老废，归向空门，不敢谓不知坦公也。孟津已矣，今所为高李者，有行屋及安丘二公在（寅恪按：“安丘”指刘正宗，事迹见《清史列传》卷七九《贰臣传》及《清史稿》卷二五一《本传》等。正宗为大学士，故以“安丘”称之，与称觉斯为孟津同例也）。坦公将还朝，共理承明之事，试相与评吾言，以为何如也。

寅恪按：牧斋赠坦公诗，大约作于顺治十一年甲午或十二年乙未，《书旧藏宋雕两汉书后》一文末署：“岁在戊戌孟夏廿一日，重跋于武林之报恩寺”，即在顺治十五年张氏尚在杭任，未奉调入京之时。至《张坦公集序》则作于张氏将离杭赴京之际，更在《书旧藏宋雕两汉书后》以后矣。

复检《清史列传》卷七九《贰臣传·张缙彦传》略云：

顺治十七年六月左都御史魏裔介劾大学士刘正宗罪恶，言缙彦与为莫逆友，序其诗，称以将明之才，词诡谲，而心叵测，均革职逮讯。御史萧震疏劾缙彦曰：官浙江时，编刊无声戏二集，自称不死英雄，有吊死在朝房，为隔壁人救活云云。冀以假死，涂饰其献城之罪.又以不死，神奇其未死之身。臣未闻有身为大臣，拥戴逆贼，盗鬻宗社之英雄。且当日抗贼殉难者有人，阖门俱死者有人，岂以未有隔壁人救活，逊彼英雄？虽病狂丧心，亦不敢出此等语。缙彦乃笔之于书，欲使乱臣贼子相慕效乎？疏并下王大臣察议，以缙彦诡词惑众，及质讯时，又巧辩欺饰，拟斩决。上贳缙彦死，褫其职，追夺诰命，籍没家产，流徙宁古塔。寻死。

寅恪按：牧斋为此偾军之将，亡国之大夫，而兼“不死之英雄”作序，铺张敷衍，长至千余言，其欲得张氏之润笔厚酬，自不待论。鄙意牧斋当日之奢望，似犹不仅此也，岂竟欲借此谀辞，感动张氏，取其购得谢三宾之宋椠两汉书，还诸旧主，庶几古籍美人可以并贮一处（此“处”即“绛云余烬处”之“处”。若作“楼”，则非绛云楼，而是后来河东君缢死之荣木楼矣），与之共命而同尽，更为绛云老人开颜吐气耶？坦公未能如牧斋之愿，而此书遂流落他所，辗转收入清内府。三百年来陵谷屡迁，此旷世奇宝，若存若亡，天壤间恐终不可复睹矣。惜哉！惜哉！

更有一事可与钱谢此重公案相参勘者。黄丕烈《士礼居藏书题跋记》卷五“唐女郎鱼玄机诗一卷，宋刻本”条云：

朱承爵字子儋，据《列朝诗集·小传》，知为江阴人。世传有以爱妾换宋刻汉书事，其人亦好事之尤者。唐女郎何幸，而为其所珍重若斯。

寅恪按：《列朝诗集·丁》卷八载朱氏《落花》诗二首，其小传不载以爱妾换宋刻汉书事，荛翁所言，未知何据？牧斋所撰列朝诗集诸人小传，多喜记琐闻逸事之可资谈助者，子儋以爱妾换宋刻汉书一事，牧斋当亦有所知闻，然不收入小传中者，岂其事略同于象三与己身之关系，遂特避嫌，讳而不载耶？若果如是，则其心良若，其情可笑矣。

复次，《牧斋尺牍》卷二《与李孟芳书》共十三通，其中三通关涉王弇州家汉书事。

第一通云：

子晋并乞道谢。汉书且更议之，不能终作箧中物也。归期想当在春夏之交，把臂亦非远矣。

第十通云：

岁事萧然，欲告耀于子晋。借兄之宠灵，致此质物，庶几泛舟之役有以藉手，不致作监河侯也。以百石为率，顺早至为妙，少缓则不济事矣。

第十二通云：

空囊岁莫，百费猬集。欲将弇州家汉书，绝卖于子晋，以应不时之需。乞兄早为评断。此书亦有人欲之，意不欲落他人之手。且在子晋，找足亦易办事也。幸即留神。

寅恪按：《牧斋尺牍》之编次颇有舛讹。如卷上致梁镇台三通，其第一通乃致梁维枢者，而误列于致梁镇台即梁化凤题下，乃是一例。（见第五章所论）至排列复不尽依时间先后，如第五通论牧斋垂死时之贫困，节引“致卢澹岩”札第四通应列于第一通前，即是其例。假定此寄李孟芳诸札之排列先后有误，则第十通“泛舟之役”自指与河东君有关之事，如《初学集》卷二〇《东山诗集》卷三河东君和牧斋《中秋日携内出游，次冬日泛舟韵》二首之二所谓“夫君本自期安浆，贱妾宁辞学泛舟”之义。假定寄李孟芳札排列先后不误，则“泛舟之役”别指一事，与河东君无关。兹仅稍详论后一说，以俟读者抉择，盖前一说易解，不待赘述也。

就后一说言之，第一通“归期在春夏之间”等语，乃崇祯十一年戊寅牧斋被逮在京时所作。若牧斋与孟芳之尺牍皆依时间先后排列，则第十通疑是崇祯十五年冬间所作，因此通前之第八通有：

日来妇病未起，老夫亦潦倒倦卧。呻吟之音，如相唱和。

等语，其时河东君正在重病中也。又第十通云：“庶几泛舟之役，有以借手。”所谓“泛舟之役”不知何指，若谓是崇祯十四年辛已冬十一月与河东君泛舟同游京口（见《初学集》卷二〇《小至日京口舟中》并河东君和作，及《冬至后京江舟中感怀》八首）。则是年中秋河东君尚未发病（见《初学集》卷二〇《中秋日携内出游》二首并河东君和作），大约九十月间即渐有病，故牧斋《小至日京口舟中》诗云：“病色依然镜里霜。”河东君和作，云：“香奁累月废丹黄。”据郑氏《近世中西史日表》，此年冬至为十一月十九日，依“累月”之语推之，其起病当在九十月间，然尚能出游并赋诗，谅未甚剧，但在途中病势增重，只得暂留苏州，未能与牧斋同舟归常熟度岁。观牧斋《辛巳除夕》诗“凄断鳏鱼浑不寐，梦魂那得到君边”之句，知柳钱两人此际不在一处，而河东君之病甚剧，又可推见也。此点详见后论，兹不多及。

由是言之，牧斋致李氏尺牍第十通中“泛舟之役”一语，非指此次京口之游，自不待辨。至崇祯十五年冬，牧斋实有关涉“泛舟”之事，更就明清时人“泛舟之役”一习用之语考之，实有二解：一指漕运，即用《左传·僖公十四年》所载，其文略云：

冬晋荐饥，使乞籴于秦。输粟于晋，自雍及绛相继，命之曰泛舟之役。

如《碑传集》卷一三陆田雯撰《卢先生世传》云：

领泛舟之役，值久旱河竭，盗贼充斥，公疏数十上，犁中漕弊，皆报可。

及道光修《济南府志》卷五二《卢世传》云：

攒漕运，时久旱河竭，盗贼纵横，条议上闻，皆中肯綮。

可以为证。二指率水师攻战之意，如《晋书》卷一一〇《载记》卷十“慕容俊”条载记云：

遣督护徐冏率水军三千，泛舟上下，为东西声势。

可以为证。检牧斋此时并无参预漕运之事，则其所谓“泛舟之役”者，乃与水军之攻战有关无疑。若此假设不误，兹略引资料，论之于下。

《初学集》卷二〇《送程九屏领兵入卫二首。时有郎官欲上书请余开府东海，任捣剿之事，故次首及之》七律二首之二后四句云：

绝辔残云驱靺鞨，扶桑晓日侯旌旗。东征倘用楼船策，先与东风酹一巵。

及同书卷二〇下《元日杂题长句》八首之四云：

东略舟师岛屿纡，中朝可许握兵符。楼船捣穴真奇事，击楫中流亦壮夫。弓渡绿江驱濊貊，鞭投黑水驾天吴。剧怜韦相无才思，省壁愁看崖海图（自注：“沈中翰上疏请余开府登莱，以肄水师。疏甫入而奴至，事亦中格”）。

又《有学集》卷三二《卓去病先生墓志铭》云：

崇祯末，中书沈君廷扬以海运超拜，特疏请余开府东海，设重镇任援剿。去病家居，老且病矣，闻之大喜，画图系说，条列用海大计，唯恐余之不得当也。疏入未报，而事已不可为。

然则“泛舟之役”即“楼船”及“用海”之策，大约牧斋于崇祯十五年壬午岁暮得知有巡抚登莱、率领舟师东征之议，以为朝命旦夕可下，必先有所摒挡筹划，因有告籴于毛氏之举欤？

又孟芳与子晋关系至密，子晋称之为舅氏，见其所著《野外诗卷》之《八月十五夜从东湖归，独坐快阁》诗题下自注云“和孟芳舅氏”可以为证。子晋此种“舅氏”之称谓，盖与其称缪仲醇希雍同例，亦见《野外诗卷》之《暮春游兴福寺》诗序。《初学集》卷六一牧斋作子晋父《毛清墓志铭》云“君娶戈氏，于仲醇为弥甥婿”，及同书卷三九《毛母戈孺人六十寿序》云“毛生子晋之母戈孺人六十矣”，则知子晋之称孟芳为“舅氏”不过长亲之意耳，读者幸勿误会。

毛李两人情谊既如此亲密，故牧斋托孟芳向子晋“告籴”，欲借其“宠灵”也，此函中“质物”之语，即指质于毛晋家之《汉书》而言。

第十二通疑亦是崇祯十五年岁杪所作，因十六年中秋，此《汉书》已鬻于谢氏，故知此函所谓“岁莫”，必非十六年岁杪也。“找足”者，欲将前抵押之《汉书》，“绝卖”与子晋。不知何故，此议未成，后来此书于崇祯十六年秋牧斋卖与谢三宾，当先将谢氏所付书价之一部分，从子晋赎回，然后转卖耳。“此书亦有人欲之”之“人”，或即是象三，亦未可知。卖此书与谢氏，实非牧斋本意，乃出于万不得已，所以感恨至于此极也。牧斋此书今天壤间已不可得见，世之谈藏书掌故者，似未注意此重公案，聊补记于此，以谂好事者。

牧斋平生有二尤物，一为宋椠两汉书，一为河东君，其间互有关联，已如上述。赵文敏家《汉书》，虽能经二十年之久“每日焚香礼拜”，然以筑阿云金屋绛云楼之故，不得不割爱鬻于情敌之谢三宾，未能以之殉葬，自是恨事。至若河东君，则夺之谢三宾之手，“每日焚香礼拜”达二十五年之久，身没之后，终能使之感激杀身相殉。然则李维柱之言，固为《汉书》而发，但实亦不异于为河东君而发者。呜呼！牧斋于此，可以无遗憾矣。

又谢三宾任太仆少卿，以丁父忧出京后，即买宅西湖（寅恪按：《一笑堂诗集》卷三《湖庄》二题，《武林旧寓为武弁入居，残毁殊甚，庚寅始复，感成七律》，并同书卷四《燕子庄》七律“花红水绿不归去，辜负西湖燕子庄”句，及《过武林》七律“燕子庄前柳色黄，每乘春水向钱塘”句等，可证），放情声色（寅恪按，《一笑堂诗集》卷三《无题》七律“却来重入少年场”句，可证）。全谢山谓象三视师登州时，“干没贼营金数百万，其富偶国”（详见《鲒埼亭外集》卷二九《题视师纪略》），其言即使过当，然象三初罢太仆少卿，居杭州时，必非经济不充裕者，可以断言。其子于宣字宣子，崇祯九年丙子即已中式乡试（见雍正修《宁波府志》卷一七《选举上》“明举人”条），早与然明有往还（见《春星堂诗集》卷二“余为修微结庐湖上。冬日谢于宣伯仲过临，出歌儿佐酒”），则象三亦必为然明知交之一，可以推知。但今检《春星堂集》及《一笑堂诗集》，俱未发现两人往还亲密之记载，其故尚待详考。兹姑设一假定之说。在象三方面，因河东君与之绝交，而然明不能代为挽回，转介绍其情人与牧斋，且刻《河东君尺牍》，不尽删诋笑己身之语，遂致怀恨。在然明方面，因河东君与象三之绝交，实由于柳之个性特强，而谢又拘牵礼俗，不及其师之雅量通怀、忽略小节，象三既不自责，反怨然明之不尽力，未免太不谅其苦衷。职是之故，两家集中，遂无踪迹可寻耶？当崇祯十一、十二、十三年之际，象三之年为四十六、四十七、四十八岁，故然明胸中，为河东君觅婿计，象三之年龄资格家财及艺能（《徐沁明画录》卷五略云：“谢三宾号塞翁，工山水，每与董玄宰李长蘅程孟阳究论八法，故落笔迥异恒境”。）四者，均合条件。

今检《一笑堂诗集》关涉河东君诸题，大抵不出此数年间之作。兹择录并略论之于下。

《一笑堂诗集》卷三《湖上同胡仲修陆元兆柳女郎小集》云：

载酒春湖春未央，阴晴恰可适炎凉。佳人更带烟霞色，词客咸蟠锦绣肠。乐极便能倾一石，令苛非复约三章。不知清角严城动，烟月微茫下柳塘。

寅恪按：或谓此题之前第二十题为《与程孟阳曾波臣陆文虎集湖上》七律，其末句云“岸柳山花又暮春”，岂柳谢之发生关系，由孟阳介绍耶？鄙意不然，因松圆《耦耕堂存稿·诗·下》有《久留湖寺》及《湖上五日对雨遣怀》两题，知孟阳崇祯十一年戊寅春夏之间虽实在西湖，但十二年及十三年春间，则未发现其曾游杭州之迹象。就松圆不介绍河东君于牧斋之例推之，似未必肯作此割爱之事。且据《戊寅草》及《春星堂诗集》，河东君之游西湖，盖始于崇祯十一年戊寅秋季，在此以前，即十一年春，则无西泠天竺间之踪迹可寻，故三宾《湖上同柳女郎小集》之诗作于十二年乙卯春间之可能性最大也。

同书卷四《怀柳姬》云：

烟雨空濛归路艰，石尤风急阻萧山。倩将一枕幽香梦，吹落西溪松柏间（自注：“时柳寓西溪”）。

寅恪按：象三谓河东君时寓西溪。然明横山书屋即在西溪，然则此诗乃作于崇祯十二年或十三年河东君寄寓汪氏西溪别墅时也。

上引《一笑堂诗集》二题，既标出“柳”姓，其为河东君而作，绝无问题。又检此集尚有似关涉河东君之诗不少，因其排列不尽依时间先后，故亦未敢确言。姑附录之，并略著鄙见，以俟更考。

《一笑堂诗集》卷一《即事》云：

万事瓦解不堪言，一场春梦难追觅。无情只有杨柳枝，日向窗前伴愁绝。

寅恪按：《一笑堂集》中，其有关涉河东君之嫌疑诸诗，几全是今体，此首虽是古体，但细绎题目及辞旨，恐仍有为河东君而作之可能。前两句用《白氏文集》卷一二《花非花》诗“来如春梦不多时，去似朝云无觅处”，后二句用同书卷一六《别柳枝》诗“两枝杨柳小楼中，袅娜多年伴醉翁”，盖谓有情之美人“杨柳枝”已去矣，唯有无情之植物“杨柳枝”与塞翁相伴耳。此解释是否有当，未敢自信，尚希通人垂教。

同书卷二《柳》云：

曾赐隋堤姓，犹怀汉苑眠。白门藏宿鸟，玄灞拂离筵。一曲春湖畔，双眉晓镜前。不愁秋色老，所感别经年。

寅恪按：此首疑亦怀河东君之作。至作于何年，则未能确定也。

同书卷三《无题》云：

清尊良夜漏初长，人面桃花喜未央。彩凤已疑归碧落，行云依旧傍高唐。十年长乐披星月，百战青齐饱雪霜。回首真成弹指事，却来重入少年场。

寅恪按：此诗前四句意谓初疑河东君已适人，今始知仍是待攀折之章台柳。“人面桃花”句，固用孟棨《本事诗》“情感”类“博陵崔护”条，似象三在赋此诗前，曾一度得见河东君者，但详考象三自天启五年任嘉定县知县，崇祯元年入京任陕西道御史，后擢太仆寺少卿，八年丁忧归里，十一年服阕，始可放情声色，此十余年间恐无机会与河东君相值。然则其得知河东君殆因读嘉定诸老关于河东君两次游疁之作品，未必如崔护曾亲见桃花人面也。

又河东君《湖上草》崇祯十二年己卯春所赋《西湖八绝句》之一“最是西陵寒食路，桃花得气美人中”两句，极为世人称赏，传播一时，或与象三此诗第二句有关耶？《无题》诗第二联谓己身自崇祯元戊辰任京职至八年乙亥忧归，其在都实未满十年，乃举成数而言，不必过泥也。此联下句指己身崇祯五年壬申监军登莱之役，象三撰《视师纪略》，以自夸其军功。今日尚可想见当时绮筵酣醉，谈兵说剑，博取美人欢心之情况。吾人平心论事，谢氏《视师纪略》一书，虽为全谢山鄙为不足道，但象三之书，究是实地经验之言，持与牧斋天启元年辛酉浙江乡试程录中之文，止限于纸上谈兵者，以相比较，门生作品，犹胜座师一筹。唯美人心目中赏鉴如何，则生于三百年后者，不得而知矣。

同书同卷《雨余》云：

寒食清明一雨余，春芳未歇绿阴舒。闲依陆子经烹茗，漫学陶公法种鱼。方竹杖分野老惠，细花笺寄美人书。一年好景清和日，莫放尊前夜月虛。

寅恪按：此题下一题即上引《湖上同胡仲修陆元兆柳女郎小集》七律。两诗所言景物符合，颇疑此“美人”乃指河东君，盖象三先以书约河东君宴集湖上也。

同书同卷《春归》云：

春归何处最销魂，飞絮间庭书掩门。幽绪只应归燕觉，愁怀难共落花论。天涯人远音书断，斗室香销笑语存。无限情怀消折尽，不堪风雨又黄昏。

寅恪按：此题下一题为《嘉禾道中》，有“三伏生憎客路长”之句，窃疑崇祯十三年庚辰春河东君与谢氏绝交之后，遂因而发病，避往嘉兴。象三不胜“天涯人远音书断”之“幽绪”“愁怀”，故冒暑追至禾城，思欲挽回僵局，两题前后衔接，殊非偶然，此点可与下引《尺牍》第二十五通相参证。寅恪初读《一笑堂诗集》，颇觉柳谢关系之作不多，后取《尺牍》参较，始知两书实有互相发明之妙也。复检《一笑堂诗集》卷三有《庚辰九月再寓嘉禾祥符寺》一题，颇疑象三此行亦与河东君有关。本章下论牧斋于崇祯十三年庚辰十月至嘉兴晤惠香，为河东君访半野堂之前导。然则谢去钱来，皆是“孩童捉柳花”之戏（见下引白诗）。前引全谢山《题视师纪略》，谓象三“与牧之争妓柳氏，遂成贸首之仇”，“贸首之仇”固不确，“争妓柳氏”则为实录也。

又第三章论《戊寅草·陈卧子序》中“柳子”之语，盖本于白香山《春尽日宴罢感事独吟》诗“春随樊子一时归”句及苏东坡《朝云诗引》，象三以《春归》为题，亦取意于白苏。更观香山此题，尚有“思逐杨花触处飞”之句，则谢氏冒暑往嘉兴，亦是“逐杨花”也。但香山《独吟》诗后第二题为“前有别柳枝绝句，梦得继和云，春尽絮飞留不得，随风好去落谁家（寅恪按：梦得此两句见《全唐诗》第六函《刘禹锡》卷一二《杨柳枝词》九首之九）。又复戏答”云：

柳老春深日又斜，任他飞向别人家。谁能更学孩童戏，寻逐春风捉柳花。

则象三冒暑往禾“寻逐春风捉柳花”之后，河东君落于篯后人之家，而象三眷恋不忘，童心犹在，可哀可笑也已。至象三自号“塞翁”，不知始于何时，若在与河东君绝交之后，则其失马之意恐不免仍取义于香山之诗，即《白氏文集》卷三五《病中诗》十五首之《卖骆马》及《别柳枝》两绝句并同书卷七一《不能忘情吟》之序及诗，美人名马互相关联之意。然则塞翁所失者非“骆马”乃“柳枝”也，苟明乎此，乾隆修《鄞县志》卷一六《谢三宾传》云“谢三宾字象山”，则知“象山”以象香山自命。《一笑堂诗集》中诸诗涉及香山柳枝之作者，实皆为河东君而赋，无足怪也。

同书同卷《无题》云：

咫尺花源未可寻，避人还向水云深。箫声已隔烟霄路，佩影空留洛水浔。寂寞文园长被病，衰迟彭泽但行吟。空斋独坐清如衲，留得枯禅一片心。

寅恪按：此诗疑亦为河东君而作。其辞旨可与本章前引汪然明《无题》诗，相参证也。

同书同卷《湖庄》云：

数椽新构水边庄，草舍题名燕子堂。栖处不嫌云栋小，来时常及柳丝黄。愿言江左家风旧（寅恪按：《鲒埼亭集·外编》卷六《明故按察副使监军赣庵陆公墓碑铭》谓周明贻谢三宾书曰：“昔德祐之季，谢昌元赞赵孟传诱杀袁进士以卖国，执事之家风也。”取陆书与谢诗中“家风”二字对，不禁令人失笑），不贮徐州脂粉香。月夕风晨聊一笑，此非吾土寄相羊。

同书同卷《湖庄》云：

湖山晚对更苍苍，燕子堂前径欲荒。寒雁带云栖荻渚，虚舟载月倚莲塘。严城街鼓催更早，远寺僧钟度水长。独上段桥天似洗，数星渔火耿邻庄。

寅恪按：此两诗皆象三自咏其西湖别墅者。第一题自是与河东君有关。第二题倘作于崇祯十三年庚辰以后、十七年甲申以前，亦与河东君有关。其作第一题时，与河东君往还正密，至作第二题时，则河东君已与之绝交矣。第一题第二联上句用刘梦得《金陵五题》之第二题《乌衣巷》七绝“旧时王谢堂前燕”之典（见《全唐诗》第六函《刘禹锡》卷一二），下句用白香山《燕子楼》三首并序之典（见《白氏文集》卷一五）。综合上下两句之意，实为掩饰之辞，非由衷之语也。颇疑“燕子堂”与“一笑堂”或即同一建筑物，后来河东君与之绝交，故第二题云“燕子堂前径欲荒”，谢家堂前之燕，既飞向别人之家，遂取第一题“月夕风晨聊一笑”句中“一笑”二字，以改易“燕子”二字之旧堂名。又或用《全唐诗》第三函《李白》卷三《白纻词》中“美人一笑千黄金”之句。“美人”为河东君之号，此堂之名亦与河东君有关。第二章已论及之。若果如是，第一题第七句可为后来发一苦笑之预兆也。象三自丁忧后，优游林下，构湖庄，买古籍，所用不赀。其人既非以卖文为活，则经费何从而来？全谢山谓其登莱之役，干没多金，当可信也。

同书同卷《无题》二首云：

曲径低枝罥额罗，水亭花榭笑经过。偶寻静侣穿修竹，爱近幽香坐碧罗。秋水芙蓉羞媚颊，高堂丝竹避清歌。从来不识人间事，肯使闲愁上翠娥。

春园又忆雨如麻，细语明缸隔绛纱。几度暗牵游子意，何来遽集野人家。芙蓉霜落秋湖冷，杨柳烟销夜月斜。回首故山无限思，一江烟水涨桃花。

同书同卷《坐雨》略云：

秋雨空堂长绿莎，柴关车马断经过。

同书同卷《排闷》云：

排闷裁诗代管弦，笔床唤起颖生眠。死灰已弃从相溺，热灶虽炎定不然。最喜长康痴黠半，却怜茂世酒螯全。无人缚处求离缚，熟读南华第一篇。

寅恪按：以上三题五首相连，疑是同时所作。盖象三因秋雨追忆前次湖上春雨时，与河东君文宴之事，即上引《雨余》及《湖上同柳女郎小集》两题所言者。象三自号塞翁，然念念不忘已失之“马”，其为人黠固有之，痴亦不免。既被河东君弃绝，更招嘲骂，即“死灰已弃从相溺”。象三虽竭力以图挽回，终不生效，即“热灶虽炎定不然”。追思往事，裁诗排闷，即“无人缚处求离缚”。夫三宾害如是之单相思病，真可谓天下之大痴，尤足证第三章所引牧斋《题张子石湘游篇小引》中“人生斯世，情之一字，熏神染骨，不唯自累，又足以累人乃尔”等语为不虚。然则河东君之魔力，殊可畏哉！殊可畏哉！

又《排闷》下第四题为《闲居》，其结语云：“暂敕病魔为外护，当关为谢客侵晨。”此乃反用《李义山诗集·上·富平少侯》诗“当关莫报侵晨客，新得佳人字莫愁”之辞旨，甚为巧妙。《排闷》下第五题为《坐雨》诗，有“信风信雨小楼中，万轴千签拥座东”及“唯余侍女问难字，无复书邮报远筒”等语，可取与《初学集》卷二〇《东山诗集》之《献岁书怀》二首之二“网户疏窗待汝归”及“四壁图书谁料理”等句相印证。盖河东君之博通群籍，实为当时诸名士所惊服眷恋者也。

同书同卷《邻庄美人歌吹》云：

尘心净尽絮沾沙，永日闲门闭落花。唱曲声从何处起，倚楼人是阿谁家。桃花路近迷仙棹，杨柳枝疏隔暮鸦。却怪晚风偏好事，频吹笑语到窗纱。

寅恪按：此诗结句云“却怪晚风偏好事，频吹笑语到窗纱”，自是只闻歌吹，而未见歌吹者。但象三特用“美人”二字，疑意有所指，岂为河东君落在篯后人家而作耶？若依此诗排列次序，前一首为《闲步》，末句云“疏林淡霭近重阳”，后一首为《病中口占》，首句云“秋色萧条冷夕阳”，则前后两题，皆秋间之作，似与《邻庄》诗中“絮沾沙”及“闭落花”等语之为春暮者不合。但细绎“杨柳枝疏隔暮鸦”，则亦是秋季景物，故不必过泥，认其必作于春季也。倘《邻庄》一诗，果作于秋季者，则第二联下句乃用李太白“何许最关情，乌啼白门柳”之典（见《全唐诗》第三函《李白》卷三《杨叛儿》）。据《有学集》卷一《和东坡〈西台〉诗韵·序》，知牧斋以顺治四年丁亥四月初被逮至南京下狱，历四十余日，出狱之后，值河东君三十生日，遂和东坡西台诗为寿，并以传示友朋求和。今《邻庄》诗后第三题为“丁亥冬被诬在狱，时钱座师亦自刑部回，以四诗寄示，率尔和之四首”。初视之，似象三得牧斋诗在丁亥冬，更思之，谢氏在狱中，似不能接受外来文字，如牧斋此题之涉及当日政治者，然则谢氏得其座师诗时，或在未入狱之前，和诗虽在入狱后所作，而《邻庄》一题，实在接牧斋庆祝河东君寿辰诗时所赋，因不胜感慨，遂有桃花杨柳一联，以抒其羨慕妒忌之意欤？俟考。

同书同卷《落花》云：

欲落何烦风雨催，芳魂余韵在苍苔。枝空明月成虚照，香尽游蜂定暗猜。有恨似闻传塞笛，多情偶得傍妆台。春风自是无情物，冷眼看他去复来。

寅恪按：此诗辞旨多取材于《乐府诗集》卷二四《梅花落》诸人之作，读者可取参阅，不须赘引。唯有第五句固用《梅花落》曲之典，但恐亦与象三之自号“塞翁”不无关涉也。第七、第八两句似谓河东君于鸳湖与牧斋别去后，又复由茸城同舟，来到虞山家中。此“去复来”一段波折，持较河东君于崇祯十三年庚辰春与己身绝交离杭州赴嘉兴，遂一去不复来者，以冷眼观之，殊不胜其感叹也。

同书卷四《美人》云：

香袂风前举，朱颜花下行。还将团扇掩，一笑自含情。

寅恪按：此“美人”殆非泛指，当专属之河东君。象三以“一笑”名其集，而集中关涉河东君之诗甚不少，则此诗末句“一笑”二字，大可玩味。又牧斋垂死时赋《追忆庚辰冬半野堂文宴》诗有“买回世上千金笑”之句，夫“干没多金，富可偶国”之富裕门生，独于此点不及其卖文字以资生活、鬻书籍而构金屋之贫穷座师，诚如前论《湖庄》两题，所谓可发一苦笑者也。一笑！

同书同卷《柳》七绝四首云：

灞桥烟雨一枝新，不效夭桃脸上春。想像风流谁得似，楚王宫里细腰人。

朝烟暮雨管离情，唱尽隋堤与渭城。唯有五株陶令宅，无人攀折只啼莺。

莫遣春寒锁柳条，风华又是一年遥。即令春半湖塘路，多少游人倚画桡。

水岸微风百媚生，汉宫犹愧舞腰轻。东山爱尔多才思，更在春深絮满城。

寅恪按：象三诗集中诸作，排列不依时间先后，前已及之，故此题是否为河东君而作，殊未敢决言。若果为河东君而作者，则第四首末两句，可为下引《尺牍》第二十五通“某公作用，亦大异睹墅风流”等语之旁证。又象三赋此首用谢安及谢道蕴之故实，足称数典不忘祖。但后来牧斋传刊《东山酬和集》，想象三读之，必深恨老座师之于旧门生，不仅攘夺其心爱之美人，并将其先世佳妙典故席卷而去矣。

同书同卷《听白氏女郎曲》云：

弦子轻弹曲缓讴，白家樊素旧风流。博陵自是伤情调，况出佳人玉指头。

寅恪按：此题中之“白女郎”，恐非真姓白，实指河东君，其以“白”为称者，不过故作狡狯耳。象三既以香山自命，因目河东君为樊素。第三句兼用《白氏文集》卷六九《池上篇》序略云：

颍川陈孝山与酿法，酒味甚佳。博陵崔晦叔与琴，韵甚清（参同书卷七〇《唐故虢州刺史崔公墓志铭》）。蜀客姜发授秋思，声甚淡。弘农杨贞一与青石三，方长平滑，可以坐卧，每至池风春，池月秋，水香莲开之旦，露清鹤唳之夕，拂杨石，举陈酒，援崔琴，弹姜秋思，颓然自适，不知其他。酒酣琴罢，又命乐童登中岛亭，合奏霓裳序。曲未竟，而乐天陶然已醉，睡于石上矣。

及《太平广记》卷四八八《莺莺传》略云：

崔已阴知将诀矣，恭貎怡声，徐谓张曰：君常谓我善鼓琴，向时羞颜，所不能及。今且往矣，既君此诚。因命拂琴，鼓霓裳羽衣序，不数声，哀音怨乱，不复知其是曲也。左右皆欷歔。崔亦遽止之，投琴，泣下流连，趋归郑所，遂不复至。

据此，则第三章引《质直谈耳》，述河东君与宋辕文绝交时，以倭刀断琴之事，或与象三此诗亦有类似之处。观象三《怀柳姬》一题，其称柳如是为“柳姬”，与陈卧子称杨影怜为“杨姬”者，同是一例，复证以此题“白氏女郎”之语，益知其以河东君为禁脔矣。由是推论，柳谢恐已先有婚姻成约，柳后复背弃，故谢之怨恨，殊非偶然。又钱柳因缘自鸳湖别后，曾有一段波折，当由嫡庶问题，详见后论柳钱茸城舟中结缡节。然则谢之失败，钱之成功，皆决于此点无疑也。

同书同卷《竹枝词》五首云：

钱塘门外是西湖，湖上风光记得无？侬在画船牵绣幕，郎乘油壁度平芜。

初从三竺进香回，逐队登船归去来。谁解侬家心里事，灵签乞得暗中开。

携手长堤明月中，红楼多在段桥东。当年歌舞今安在，魂断西泠一笛风。

细雨微风度柳洲，柳丝袅袅入西楼。春光莫更相撩拨，心在湖中那一舟。

处处开堂佛法新，香云能洗六根尘。欲携女伴参禅去，生怕山僧偷看人。

寅恪按：此题似属一般性，但亦可兼括河东君在内。观前引河东君《湖上草·西泠十首》，其第一首第二联云：“金鞭油壁朝来见，玉佩灵衣夜半逢。”乃与谢诗同是一般性者。唯柳诗末二句云：“一树红梨更惆怅，分明遮向画楼中。”则为高自标置，暗示避居西溪汪氏书楼之意，与谢诗“柳丝袅袅入西楼”之语，区以别矣。

同书同卷《赠人》云：

白璧峨峨荫座人，高情早已属秋旻。还惊丽藻波澜阔，没得句章与纬真。

寅恪按：“句章”为鄞县之古称，“纬真”乃屠隆之字。屠亦鄞县人，象三以屠长卿自比也。至所赠之人，据“丽藻波澜阔”之语，恐非河东君莫属。姑记此疑，以俟更考。

同书同卷《赠别》云：

颦红低绿敛双蛾，肠断尊前一曲歌。为问别时多少恨，满城飞絮一江波。

清歌细舞不胜情，惜别休辞酒再倾。此去销魂何处剧，夕阳山外短长亭。

春花欲落雨中枝，触目伤情是别离。罢抚危弦收舞袖，背人小语问归期。

行云聚散本无根，红袖尊前拭泪痕。欲借冰弦传别恨，断肠深处不堪论。

寅恪按：细玩四首辞旨，乃女别男者。此女非不能诗，特此男为之代作，如《初学集》卷二〇牧斋《代惠香别》之例。颇疑此四首乃象三作于《怀柳姬》之前，盖谢氏由杭州返宁波，别河东君之际所赋，其时间或是崇祯十二年也。

同书同卷《樱桃》云：

墙角樱桃一树花，春风吹绽色如霞。重来但见森森叶，惆怅西风暮雨斜。

寅恪按：此首疑是象三于明南都倾覆以后至虞山祝贺牧斋生日，因有感于杜牧之“绿叶成阴子满枝”之语（见《太平广记》卷二七三“杜牧”条引《唐阙史》及《全唐诗》第八函《杜牧》卷八《怅诗》并序，又可参同书同函《杜牧》卷五《叹花》），遂为河东君及赵管妻而作也。

检《一笑堂诗集》卷三《海虞》云：

访旧经过海上城，丹枫紫荻照波明。微云漏日秋光澹，远水摇风晓色清。千里怀人轻命驾，一时兴尽欲兼程。山川满目伤心处，独卧孤篷听雁声。

又《寿钱牧斋座师》（此诗上四句前已引，兹以解释便利之故，特重录之）云：

天留硕果岂无为，古殿灵光更有谁。渭水未尝悲岁晚，商山宁复要人知。秋风名菊三杯酒，春雨华镫一局棋。遥向尊前先起寿，敬为天下祝耆颐。

此两题连接，当为同时所作。牧斋生日为九月二十六日，象三亲至常熟，自是为牧斋祝寿。虽难决定为何年所作，《海虞》诗有“山川满目伤心处”之句，《寿牧斋》诗有“渭水”“商山”一联，则至早亦必在顺治七年庚寅以后。复观“天留硕果岂无为”之句，则疑是距郑延平将率师入长江前不甚久之时间。象三或更借此次祝寿之机缘，以解释前此购《汉书》减值之宿憾欤？其以“樱桃”为题者，仍是用“樱桃樊素口，杨柳小蛮腰”之典。（见《太平广记》卷一九八“白居易”条引《云溪友议》及孟棨《本事诗》“事感”类“白尚书姬人樊素善歌，妓人小蛮善舞”条）。“樱桃”诗第二句“春风吹绽色如霞”，可与牧斋答河东君半野堂初赠诗“闻君放诞想流风，脸际眉间讶许同”之语相证发。第四句“西风”一辞，不仅与牧斋生日在季秋之今典符会，且与柳氏传“一叶随风忽报秋，纵使君来岂堪折”之语适合（见《太平广记》卷四八五）。倘读者取虎丘石上无名氏题诗“最怜攀折章台柳，憔悴西风问阿侬”之句相较，尤令人失笑（详见第五章所论）。所可注意者，据“海虞”诗“千里怀人轻命驾，一时兴尽欲兼程”及“寿牧斋”诗“遥向尊前先起寿”等语，是象三本为祝寿至虞山，又不待牧斋生日复先返棹，其故殊不可解，岂河东君不愿此不速之客来预寿筵耶？俟考。

又检《一笑堂诗集》卷三《寿座师钱牧斋先生》云：

一代龙门日月悬，晏居人望似神仙。道同禹稷殊行止，文与欧苏作后先。夜雨溪堂收散帙，秋风山馆听调弦。不知谁为苍生计，须与先生惜盛年。

寅恪按：此诗第六句殆与河东君有关。第七、第八两句之辞旨似在崇祯十四年河东君适牧斋以后、十七年明北都未破以前所赋。象三诗集止分体而不依时，故“天留硕果岂无为”一律，虽排列于此首之前，其实作成时间，乃在此首之后也。

同书同卷《索歌》云：

帘幕春阴书不开，排愁须仗曲生才。烦君为拨三弦子，一曲蒲东进一杯。

寅恪按：“蒲东”一辞，疑用元微之《莺莺传》“蒲之东十余里，有僧舍曰普救寺，张生寓焉”之语，与《听白氏女郎曲》诗《博陵自是伤情调》之“博陵”，同一出处，盖以河东君比双文也。又《索歌》之“索”，殆与《乐府诗集》卷七九丁六娘《十索》四首及无名氏同题二首有关。唯此则男向女索，而所索为歌耳。由是推之，此女必能歌者。河东君善歌，见第三章论《戊寅草》中《西河柳》节，兹不更赘。

同书同卷《白辛夷》（自注：“玉兰”）云：

玉羽霜翎海鹤来，满庭璀灿雪争开。琼花未必能胜此，定有瑶姬下月台。

寅恪按：此首或有为河东君而作之可能。玩末句“定有”二字，恐非偶然咏花之诗，实指河东君肌肤洁白而言。见后论牧斋《冬日同如是泛舟有赠》诗及《玉蕊轩记》等，兹暂不详及。元微之有句云：“寻常百种花齐发，偏摘梨花与白人。”（见《才调集》卷五《离思》六首之六）象三赋诗殆有此感耶？至若白乐天《长恨歌》“梨花一枝春带雨”句（见《白氏文集》卷一二）虽为五十年后小臣外吏评泊杨妃之语，自不可与普救唐昌之才子词人亲觌仙姿者，同科并论，但玉环源出河中观王雄之支派，河中为中亚胡族居留地（可参拙著《元白诗笺证稿》第二章《琵琶引》论琵琶女，第四章《艳诗及悼亡诗》论莺莺，并校记中所补论诸条），故香山所言，未必全出于想象虚构也。

同书同卷《柳絮》云：

红袖乌丝事渺茫，小园寥落叹韶光。无端帘幕风吹絮，又惹闲愁到草堂。

寅恪按：此首疑为河东君而作。第三句恐是兼用刘梦得“春尽絮飞留不得，随风好去落谁家”之句及《世说新语》“言语”类“谢太傅寒雪日内集”条“兄女曰：未若柳絮因风起”之典。但第一句有“红袖乌丝”之语，则综合第一第三两句之意，当是象三见河东君诗词之类，因而有感，此乃牧斋《戏题美人手迹》之反面作品。盖谢诗乃杜兰香已去，而钱诗则萼绿华将来，故哀乐之情迥异也。

同书同卷《西泠桥》云：

堤花零落旧山青，楚雨巫云付杳冥。二十年来成一梦，春风吹泪过西泠。

寅恪按：象三此诗虽不能确定为何年所作，但有“二十年来”之语，则其作成时间必甚晚，可以无疑。至“楚雨巫云”之典，自指河东君而言，又不待论。由此推之，谢氏迟暮之年，犹不能忘情如此，真可谓至死不悟者矣。若更取塞翁此诗，与没口居士“蒲团历历前尘事，好梦何曾逐水流”之句（见《有学集》卷一三《病榻消寒杂咏》第三十四首）互相印证，则知师弟二人，虽梦之好恶不同，而皆于垂死之年，具有“寻梦”之作，吾人今日读之，不禁为之废书三叹也。

今据上引《一笑堂诗集》诸题观之，有为河东君而作之嫌疑者，竟若是之多，殊觉可诧。细思之，亦无足异。象三于此，颇与程孟阳相似，殆由眷恋旧情，不忍割弃之故。夫程谢乃害单相思病者，其诗集之保留此类作品，可怜，可恨，可笑，固无待言。至若陈卧子之编刻本身诸集，多存关涉河东君之诗词，则与朱竹垞不删《风怀诗》之事，皆属双相思病之范围，自不可与程谢同日而语。噫！象三气量褊狭，手段阴狠，复挟多金，欲娶河东君而不遂其愿。倘后来河东君所适之人非牧斋者，则其人当不免为象三所伤害。由今观之，柳钱之因缘，其促成之人，在正面为汪然明，在反面为谢象三，岂不奇哉？苟明乎此，当日河东君择婿之艰，处境之苦，更可想见矣。

（四）

《河东君与汪然明尺牍》第二十五通云：

率尔出关，奄焉逾月。先生以无累之神，应触热之客，清淳之语，良非虚饰，而弟影杯弥固，风檄鲜功，乃至服饵清英，泳游宗极，只溢滞淫靡，间恬遏地（寅恪按：“溢”疑当作“益”。“淫靡”二字连文，当断句。“间”上疑脱一“云”字，或“此”字。“云间”或“此间”，指松江也。另一本“间”作“闻”，恐非。盖河东君与卧子关系密切，若作“闻”字，则未免疏远矣。似不如仍作“间”字上有脱文为较妥。俟考。“恬遏地”三字连文，解释见下），有观机曹子，切劘以文。其人邺下逸才，江左罕俪，兼之叔宝神清之誉，彦辅理遣之谈。观涛之望，斯则一耳。承谕出处，备见剀切，特道广性峻，所志各偏。久以此事推纤郎，行自愧也。即某与云云，亦弟简雁门，而右逢掖。谐尚使然，先生何尤之深、言之数欤？至若某口语，斯又鄙流之恒，无足异者。董生何似，居然双成耶？栖隐之暇，乐闻胜流。顾嵇公懒甚，无意一识南金。奈何！柴车过禾，旦夕迟之。伏枕荒谬，殊无铨次。

寅恪按：河东君此札为《尺牍》第三十一通中最可研究，而富有趣味者，惜有讹误之处，明刻本已然，无可依据校补，兼以用典之故，其辞旨更不易晓。然此通实为河东君身世之转捩点，故不可不稍诠释引申之，借以说明钱柳因缘殊非偶然，必有导致之条件，为其先驱也。

此札末云：“柴车过禾，旦夕迟之。伏枕荒谬，殊无铨次”，乃河东君于崇祯十三年庚辰春间以与谢三宾绝交，遂致发病，因离杭州。抵嘉兴后，留居养疴。然明得知此情况，欲往慰问劝说，先以书告之。河东君即复此札，以答谢其意，且自述己身微旨所在也。

至河东君此次在禾养疴之处，颇疑即吴来之昌时之勺园。第三章论河东君《戊寅草·初秋》七律八首中第四、第五两首及陈卧子《平露堂集·初秋》七律八首中第六首，皆涉及吴来之，盖河东君至迟已于崇祯八年乙亥秋间在松江陈卧子处得识吴氏。又本章及第五章有关“惠香勺园”“临顿里”及“卞玉京”诸条，皆直接或间接可证明河东君此次在嘉兴养疴之处，吴氏之勺园乃最可能之地。读者若取两章诸条参互观之，则知所揣测者，即不中亦不远也。

此札所用典故之易解者，止举其出处，不更引原文，以免繁赘，如“影杯弥固”见《晋书》卷四三《乐广传》.“风檄鲜功”见《三国志·魏志》卷六《袁绍传》裴注引《魏氏春秋》、同书卷二一《王粲传附陈琳传》裴注引《典略》、《后汉书·列传》卷六四上《袁绍传》及《文选》卷四四陈孔璋《为袁绍檄豫州文》等.“叔宝神清之誉”见《晋书》卷三六《卫介传》刘惔论玠语，“彦辅理遣之谈”亦见同书同传，但《卫介传》以此属之叔宝，而非其妻父乐广也。“观涛”见《文选》卷三四枚叔《七发》。“简雁门而右逢掖”见《后汉书·列传》卷三九《王符传》。“董生何似，居然双成耶”见《汉武内传》，即所谓“又命侍女董双成吹云和之笙”者。“嵇公懒甚”见《文选》卷四三嵇叔夜《与山巨源绝交书》。“无意一识南金”见《晋书》卷六八《薛兼传》。

综合推测，然明原书之内容约有三端：一、“某与云云”者之“某”，当即象三，亦即“雁门”，盖河东君自谓其天性忽略贵势，而推崇儒素，如皇甫嵩之所为者，然明不可以此责之也。二、“至若某口语”之“某”当亦指象三，《尺牍》第二十九通云：“某公作用，亦大异赌墅风流矣”之“某公”，乃用《晋书》卷七八《谢安传》，自是指象三，河东君以此骂三宾为谢氏不肖子孙也。盖象三因河东君与之绝交，遂大肆诽谤，散播谣言，然明举以告河东君。“风檄鲜功”之“檄”，即象三之蜚语。《尺牍》第二十七通末所云“余扼腕之事，病极，不能多述”，所谓“扼腕之事”，或亦与象三有关也。三、“董生何似，居然双成耶？”此乃受人委托之董姓，转请然明为之介绍于河东君，但河东君不愿与之相见。河东君既不以某公为然，因亦鄙笑其所遣之董姓，而比之于王母之侍女，为其主人吹嘘服役也。“观涛之望，斯则一耳”之语有两义：一指愈疾之意，一指至杭州之意。盖杭州亦观涛之地也（可参《尺牍》第二十四通所论）。河东君此札下文所言，乃表示不愿至杭州与谢象三复交之旨，谓心中之理想，实是陈卧子，此则元微之所谓“曾经沧海难为水，除却巫山不是云”者。因已有“观机曹子”在，不必更见他人，谅然明亦必解悟其故矣。

兹成为问题者，即此“观机曹子”，究谁指乎？绎“恬遏地”一辞，乃王谢地冑之义。王恬谢遏皆是王谢门中之佳子弟，且为东晋当日之胜流也（见《晋书》卷六五《王导传附子恬传》，又《世说新语》“贤媛”类“王凝之谢夫人既往王氏”条及刘孝标柱。《晋书》卷九六《王凝之妻谢氏传》并《世说新语》“贤媛”类“王江州夫人语谢遏”条及“谢遏绝重其姊”条等），“观机曹子”之“子”，其义当同于《世说》“王凝之谢夫人既往王氏”条所谓“王郎逸少之子”及《晋书·王凝之妻谢氏传》所谓“王郎逸少子”之“子”，乃儿子之义。盖河东君自比于有“林下风”之谢道蕴，故取“观机曹子”之辞，以目其意中人。河东君既不论社会阶级之高下，而自比于谢道蕴，则卧子家世虽非王谢门第，然犹是科第簪缨之族，“似人必于其伦”之义，固稍有未合，但为行文用典之便利，亦可灵活运用，不必过于拘执也。“观政某曹”乃分部郎官之称，盖明之六部，即古之诸曹，当时通目兵部为枢部，依据此称，遍检与河东君最有关系之胜流，若宋辕文李存我并李舒章诸名士之父，皆未尝任兵部之职，唯陈卧子之父所闻，虽非实任兵部之职，但曾有一度与兵部发生关系，河东君或因此误记牵混，遂以为绣林实任兵部主事，故以“观机曹子”之辞，目卧子也。据《陈忠裕全集》卷二九《先考绣林府君行述》略云：

是秋（指万历四十三年乙卯秋）举于乡，主司为相国高阳孙公。府君在冬官时，于诸曹中清望最高，群情推毂，旦夕当改铨部曹郎，而高阳公又以府君慷慨任事，欲移之枢部。未决，会艰归，俱不果。

又检《黄石斋道周黄漳浦集》卷二六《陈绣林墓志》略云：

乙卯举于乡，甚为高阳公（原注“洪思曰：孙文介公慎行，高阳人。”寅恪按：洪思事迹可参杨钟义《雪桥诗话余集》卷一“龙溪洪阿士名思，黄石斋先生高弟”条）所知。其时欲改公铨部（寅恪按：此时陈所闻官工部屯田司主事），孙文介（原注：“谓孙尚书慎行也”）方任严疆，欲得公在枢部。事未决，会公丁艰归。

可知卧子之父绣林，曾一度有为兵部主事之可能，而未成事实。“枢机”两字义同，可以通用，故“枢部”即“机部”。

兹有一端，不可不辨者，即石斋以孙承宗之谥为“文介”，乃下笔时误记，实则承宗为高阳人，以兵部尚书兼东阁大学士，预机务，经略蓟辽（见《初学集》卷四七《孙公行状》及《明史》卷二五〇《孙承宗传》）。慎行为武进人，卒谥文介，始终未尝官兵部尚书，亦未任宰相，且绝不能以著籍武进之人，而任应天主考，考取华亭之陈所闻为举人之理（见《明史》卷二四《孙慎行传》）。石斋偶尔笔误，未足为异，然洪氏不特不为改正，又从而证实之，竟以承宗为慎行，可谓一误再误。甚矣！读书之难也。因恐世人以洪氏与石斋关系密切，注释石斋之文，必得其实，故为附辨之如此。

观河东君此札推重卧子如此，而卧子不能与河东君结合之事势，已如前论，当亦为然明所深知。然则卧子既难重合，象三又无足取，此时然明胸中，必将陈、谢两人之优劣同异，互相比较，择一其他之人，取长略短，衡量斟酌，将此条件适合之候补者，推荐于河东君。苦心若是，今日思之，犹足令人叹服！

由此言之，牧斋于万历三十八年庚戌二十九岁时，与韩敬争状元失败，仅得探花，深以为憾.又于崇祯元年戊辰四十七岁时，与温体仁周延儒争宰相失败，且因此获谴，终身愤恨.然于崇祯十三年庚辰五十九岁时，与陈子龙谢三宾争河东君，竟得中选，三十年间之积恨深怒，亦可以暂时泄息矣。牧斋此时之快意，可以想见也。俟后论河东君过访半野堂时详论之。

复次，河东君此札中所谓“纤郎”果为谁耶？前引林天素所作《柳如是尺牍小引》已言其所谓女史纤郎，当即王修微，兹请更详证之。《春星堂诗集》卷五遗稿《西湖纪游》（寅恪按：据厉鹗《湖船录》称此文为《西湖曲自序》）云：

复于西泠绪（？）纤道人净室旁，营生圹。玄宰董宗伯题曰：此未来室也。陈眉公喜而记之。

检陈继儒眉公先生《晚香堂小品》卷七《微道人生圹记》略云：

修微姓王，广陵人。生圹成，眉道人为之记。

故“纤道人”之为王修微，绝无疑义。修微名微，复字修微，“纤”“微”二字同义，可以通用，“纤郎”当是修微曾以此为称也（寅恪后见王国维题高野侯藏汪然明刻本《柳如是尺牍》七绝三首之一云：“纤郎名字吾能意，合是广陵王草衣。”足征观堂先生之卓识也）。

兹成为问题者，河东君此札、林天素小引及然明《西湖曲·自序》何以皆不称“修微”为“微道人”，或“草衣道人”等别号，而称之为不经见之“纤郎”耶？牧斋《列朝诗集·闰》卷四选修微诗，朱竹垞（彝尊）《明诗综》卷九八“妓女”类亦选修微诗。朱氏所作《修微小传》云：

初归归安茅元仪，晚归华亭许誉卿，皆不终。

竹垞所言必有依据，但牧斋则讳言其初归茅止生，又讳言其归许霞城而不终。《初学集》卷一七《移居诗集》载《茅止生挽诗》七绝十首，当作于崇祯十三年庚辰夏间，修微之脱离止生，必更远在其前也。

西园老人（寅恪按：李延昰字期叔，号辰山，亦号放鹇道者。“西园老人”乃其又一别号也）《南吴旧话录》卷一八“谐谑”类云：

许太仆往虞山候钱牧斋，归与王修微盛谈柳蘼芜近事（原注：“蘼芜故姓杨，字蘼芜，云间妓也，能诗，嫁虞山钱牧斋”），忽拍案曰：杨柳小蛮腰，一旦落沙叱利手中。修微哂之曰：此易解，恐蛮府参军追及耳。（寅恪按，此条后附嘉定李宜之《哭修微》绝句百首，有句云“有情有韵无蛮福”，其下原注：“修微尝谓余有一种死情。是日公实诉余，修微尝呼之为许蛮，故戏之”）。

寅恪按：修微之归许霞城，虽不知在何年，然据顾云美《河东君传》云：“宗伯大喜，谓天下风流佳丽，独王修微杨宛叔与君鼎足而三，何可使许霞城茅止生专国士名姝之目。”牧斋作此语，在崇祯十三年冬间，可知此时修微已早离茅元仪，而归于许誉卿矣。前引《南吴旧话录》中李宜之《哭修微》绝句百首，其序亦云：

与修微离合因缘，见之古律词曲，皆有题署。独七言绝句，多亵猥事，既嫁之后，遂杂入无题。不欲斥言其人，以避嫌也。

可知当时通例，名姝适人之后，诗文中词旨过涉亲昵者，往往加以删改，不欲显著其名，盖所以避免嫌疑，前引然明为河东君而作之《无题》七律一首，即是其证。河东君此札、林天素所作《柳如是尺牍小引》及汪然明《西湖曲·自序》，皆称王修微为不经见之“纤郎”，或“纤道人”，而不显著其姓氏及字号者，盖皆在修微适人以后之作，而辞旨所涉，殊有避免嫌疑之必要也。

《尺牍》第二十六通至第二十九通皆是河东君崇祯十三年庚辰首夏至孟秋之间所作。河东君于此年春间在杭州与谢象三绝交发病，至嘉兴养疴，因住禾城逾月。其后移居吴江盛泽镇，欲待然明之晤谈，当是以其地不便相晤，遂买棹至垂虹亭相候。而然明不果赴约，河东君以盛泽镇不可久留，急待与然明面谈，竟不俟其来访，而先至杭州。岂知然明此时尚在徽州，于是不得已改往松江，入居横云山，然其病仍未痊愈。及闻然明已归杭州，乃函约其到横云山相晤。河东君于七月得然明复书，谓以家事不能往晤，故约其在秋末会于西湖也。至第三十通乃河东君到虞山以后所作，作此函时，已在牧斋家中，河东君之身世于此始告一结束矣。由此观之，崇祯十三年首夏至孟秋间所作之《尺牍》，实为河东君身世飘零、疾病缠绵、最困苦时间之作品，若能详悉考证其内容，并分析其与然明之密切关系，则钱柳因缘之得如此成就，殊为事势情理之所必致者也。兹择此四通中有关者，略诠释之于下。

第二十六通云：

弟昨冒雨出山，早复冒雨下舟。昔人所谓欲将双屐，以了残缘，正弟之喻耳。明早当泊舟一日，俟车骑一过，即回烟棹矣。望之。

寅恪按：此通中“弟昨冒雨出山”之“山”，与第三十八通中“弟子归故山也”之“故山”，实同指一地，即是吴江盛泽镇。至第二十八通之“横山幽奇”“甫入山后”及“山中最为丽瞩”，并第二十九通之“及归山阁”之“山”，皆指松江之横云山。此三通中虽同用“山”字，实指两地，不可牵混也。

何以知前者之“山”及“故山”乃指盛泽镇耶？第一理由，因禾城中无山可言。至城外三十里之胥山，即朱竹垞所谓“嘉禾四望无山，近府治者胥山，一篑而已”者（见光绪修《嘉兴府志》卷一二《山川》卷一“胥山”条及朱彝尊《曝书亭集》卷六八《胥山题壁》）。河东君于第二十九通中既言“抱疴禾城，已缠月纪”，“禾城”乃嘉兴之泛指，未有养疴于胥山之事，故知前者之“山”及“故山”乃“故居”之意。第二理由，因第二十八通云：

弟之归故山也，本谓吹笛露桥，闻箫月榭。乃至锦瑟瑶笙，已作画檐蛛网。日望凄凉，徒兹绵丽。所以未及遵剡棹，而行踪已在六桥烟水间矣。

此所谓“吹笛露桥，闻箫月榭”，乃用周美成《片玉词·上·兰陵王·柳》云：

记月榭携手，露桥闻笛。沉思前事，似梦里，泪暗滴。

之语。用咏柳之词，以指己身，自极切当，但“月榭”“露桥”之“故山”，若谓是指禾城外之胥山，必无“锦瑟瑶笙，已作画檐蛛网”之理，故知后者之“山”乃是一昔华丽今荒凉之处所，取以目河东君盛泽镇之故居，方与所言适合。此河东君所以急欲与然明面商他徙，不待来访，而先躬往也。又有可注意者，河东君于宋人咏柳之词，皆所熟诵，不仅秦少游《金明池》一阕而已，此殆因其寓姓为“柳”之故，非独以其身世与柳有关耶？

复次，河东君约与然明晤谈之地，疑是吴江之垂虹亭。观前第二章及第三章引沈虬《河东君传》所言，张溥至垂虹亭，易小舟访徐佛于盛泽镇，而佛已适人，遂携河东君至垂虹亭之事推之，则知当时风习，文士名姝往往以垂虹亭为集会之地，盖不仅景物足供赏玩，且交通便利，可通大舟，非若往来盛泽镇，必易小舟也。由此言之，河东君所谓“弟昨冒雨出山，早复冒雨下舟”者，乃前一夕由盛泽镇乘小舟，至垂虹亭，翌晨复易大舟，以待然明来访。“下舟”者，即下大舟之谓。“明早当泊舟一日，俟车骑一过，即回烟棹矣”者，乃留在垂虹亭旁大舟中，再待然明一日，若尚不至，则又易小舟返盛泽镇也。据此札所言，河东君此时迫切不可缓待之情势，及其焦急之心理，可以想见矣。

《尺牍》第二十七通云：

得读手札，便同阿閦国再见矣。但江令愁赋，与弟感怀之语，大都若天涯芳草，何由与巴山之雨，一时倾倒也。许长史真诰，亦止在先生数语间耳。望之！余扼腕之事，病极，不能多述也。

寅恪按：此通关键乃“许长史《真诰》，亦止在先生数语间耳”一节。陶隐居《真诰》，为集合杨义许谧即许长史诸人手迹，而成之书，其中多涉及仙女如萼绿华安妃等，降临人间之事。河东君此通所指，虽难确定，颇疑与第二章所引牧斋《戏题美人手迹》七诗有关。牧斋此题作于崇祯十三年庚辰春初，河东君此札作于同年夏间，所隔时日，至少亦有三四月之久，故然明将牧斋此诗传致于河东君，大有可能，至牧斋所见之河东君手迹，亦是从然明处得来也。考《晋书》卷七九《谢安传》云：

寓会稽，与王羲之及高阳许询桑门支遁游处。

及同书卷八〇《王羲之传》略云：

羲之既去官，与东土人士尽山水之游，又与道士许迈共修服食，遍游东中诸郡，穷诸名山，泛沧海。叹曰：我卒当以乐死。谢安谓羲之曰：中年以来，伤于哀乐，与亲友别，辄作数日恶。羲之曰：年在桑榆，自然至此。须正赖丝竹陶写。恒恐儿辈觉，损其欢乐之趣。时刘惔为丹阳令（寅恪按：“令”字应依《世说新语》“言语”类“刘真长为丹阳尹”条，改作“尹”字），许询尝就惔宿。床帷新丽，饮食丰甘。询曰：若此保全，殊胜东山。惔曰：卿若知吉凶由人，吾安得保此。羲之在坐曰：令巢许遇稷契，当无此言。二人并有愧色。

《世说新语》“言语”类“刘真长为丹阳尹”条，刘注引《续晋阳秋》云：

许询字玄度，高阳人，魏中领军允玄孙。总角秀惠，众称神童，而风情简素。司徒掾辟，不就。早卒。

《真诰》卷二〇《真冑世谱》略云：

副字仲先，庶生，即长史之父也。与谢奕兄弟周旋。

又略云：

迈字叔玄，小名映，改名远游。与王右军父子周旋。

然则谢安石王逸少之在东山，其所与交游者，为许询许迈，而非许谧，即许长史，但长史之父仲先及兄远游，固尝与王谢胜流相往来。河东君或于此有所误记，因而牵混耶？若为误记牵混，则东山之谢安石，恐非牧斋莫属，盖然明当时所能介绍于河东君之胜流，唯牧斋一人曾于崇祯元年戊辰会推阁臣，列名其中，虽因此革职回籍，然实取得候补宰相之资格。至其余如谢象三之流，资望甚浅，不足与谢安石相比也。职此之故，第二章论牧斋《戏题美人手迹》七首，谓其诗乃钱柳因缘重要资料之一，实则亦是钱柳因缘材料之最先见于记载者，河东君此札可取以相证发也。

《尺牍》第二十八通云：

（上段前已引。）已至湖湄，知先生尚滞故里。又以横山幽崎，不减赤城，遂怀尚平之意。不意甫入山后，缠绵夙疾，委顿至今。近闻先生已归，幸即垂视。山中最为丽瞩，除药炉禅榻之外，即松风桂渚。若觌良规，便为情景俱胜。读孔璋之檄，未可知也。伏枕草草，不悉。

寅恪按：此札“药炉”二字，杭州高氏藏本如此，今依以移录。瞿氏钞本“药”下缺一字，王胡本补作“铛”，自是可通，但杜牧之《题禅院》诗云：“今日鬓丝禅榻畔，茶烟轻飏落花风。”（见《全唐诗》第八函《杜牧》卷三及孟棨《本事诗》“高逸”类）并《东坡集》卷七《和子由》四首之二《送春》云：“鬓丝禅榻两忘机。”及《东坡后集》卷四《朝云诗》云：“不似杨枝别乐天，天女维摩总解禅。经卷药炉新活计，舞衫歌扇旧因缘。”河东君自与谢象三绝交发病后，意态消沉，借禅说以遣愁闷，因而多读佛经，如第二十五通云“泳游宗极”，第二十七通云“便同阿閦国再见矣”，第二十九通云“见遮须之尊，忘波旬之怖”及“今虽华鬘少除，而尼连未浴”等，皆用内典之文，可为例证。至“药炉禅榻”之语，固出杜苏之诗，人所习知，不足为异。所可论者，河东君以其身世之关系，于《朝云诗》一类之作品，本甚留意，况曾一度以“杨朝”为称，唐叔达为之赋《七夕行》，程孟阳为之赋《朝云诗》八首及《今夕行》，其于东坡是诗，尤所专注，此事理所必然也（详见前论《河东君嘉定之游》节）。河东君作此书时，正值其浏览佛经及赏玩苏诗之际。其实东坡此诗之“药炉”，本指烧炼丹汞之“药炉”，而非煎煮药物之“药炉”，观此诗七八两句“丹成逐我三山去，不作巫阳云雨仙”可证。盖“经卷药炉”指佛道之教义，“舞衫歌扇”指姬妾之生活，以今昔情境互异为对文。东坡此意河东君未尝不知，不过借用之，以写煎药疗病之景况耳，若必谓非作“药铛”不可，则恐转涉，拘泥矣。只是之故，颇疑此札之“药炉”即东坡《朝云诗》之“药炉”而非“药铛”也。河东君早与几社名士交游，自然熏染轻鄙宋诗之风习，第三章论河东君《金明池·咏寒柳》词，实用东坡之诗，今观此札中“药炉禅榻”之语，又得一证。王胡本以“药炉”为“药铛”，就文义言，原甚可通，然于河东君学问蜕变之过程，似尚未达一间也。夫河东君之涉猎教乘，本为遣愁解闷之计，但亦可作赋诗词取材料之用，故所用佛经典故，自多出于《法苑珠林》等类书，若“遮须”一词，乃用《晋书》卷一〇二《刘聪载记》，实亦源于佛经，颇称僻典。然则其记诵之博，实有超出同时诸名姝者。明末几社胜流之诗文，以所学褊狭之故，其意境及材料殊有限制。河东君自与程孟阳一流人交好以后，其作品遣词取材之范围，已渐脱除旧日陈宋诸人之习染，骎骎转入钱程论学论诗之范围，盖几与当时萧伯玉士玮艾千子南英江西诸名士同一派别，而非复云间旧日之阿蒙矣。

河东君至杭州访然明不遇，未能与商迁居之地，故遂自行决定，由吴江之盛泽，迁往松江之横云山。似此不俟然明之回杭，而匆促作此移居之计者，其间必有不能久待之理由。据《陈忠裕全集·卧子自撰年谱》“崇祯十三年庚辰”条略云：

春纳侧室薄氏。以三月北发。六月就选人，得绍兴司李。七月南还。以八月奉太安人携家渡钱塘。

可知崇祯十三年春，卧子于其继母唐孺人服阕后，即又纳妾薄氏，复北上选官，以常例推计，其得官南还及赴新任，当不过数月间事。河东君自崇祯八年夏间脱离卧子，晚秋离去松江后，至崇祯十三年夏间作此札时固已历五岁之久，而两方实未能忘情，第三章论卧子《长相思》《上巳行》两诗，已言及此点。意者，河东君作此书时，或已悉卧子之北行，或竟知卧子之得官南归，所以急欲迁居松江，而不待然明之归者，其意旨倘在是耶？

“横山”即横云山，嘉庆修《松江府志》卷七“山川”门云：

在府城西北二十三里，高七十尺，周回五里。本名横山，唐天宝六年易今名。

又河东君《戊寅草》之《秋夜杂诗》四首之二“澄崖相近看”句下自注云：

横山在原后。

寅恪按：第三章引钱肇鳌《质直谈耳》卷七“柳如是之轶事”条载河东君旧日居松江之佘山。佘山在松江府城北二十五里（见嘉庆修《松江府志》卷七“山川”门），佘山与横云山地相邻接，而横云山之规模尚狭小于佘山。河东君是否先居佘山，后迁横云山，抑或前后皆居横云山，钱氏牵混言之，今不易考知矣。

“赤城”者，《文选》卷一一孙兴公《游天台山赋》云“赤城霞起而建标”，故以赤城比天台，其实高下大小，不可同语。若谓河东君于此亦不免文人浮夸之习，则恐所见尚失之肤浅。鄙意河东君之取横云山以比天台山者，暗寓“刘阮重来”之意，实希望卧子之来访也。此通云“不意甫入山后，缠绵夙疾，委顿至今”，第二十九通云“及归山阁，几至弥留”，岂居横山以后，卧子又无来访之事所致耶？更可注意者，东坡词云“人间自有赤城居士”（见东坡词《水龙吟》），河东君殆亦于此时熟玩苏词，不仅熟精选理也。

《尺牍》第二十九通云：

（上段前已引。）邈邈之怀，未卜清迈。何期明河，又读鳞问耶？弟即日观涛广陵，聆音震泽。先生又以尚禽之事未毕，既不能晤之晚香，或当期之仙舫也。某公作用，亦大异赌墅风流矣。将来湖湄鳜鱼如丝，林叶正赪。其为延结，何可言喻。

寅恪按：《欧阳永叔居士集》卷一五《秋声赋》云，“明河在天”“夷则为七月之律”。今河东君此书云：“何期明河，又读鳞向耶？”是此书作于崇祯十三年七月间。“观涛广陵，聆音震泽”当是访觅名流，择婿人海之意，而非真欲有所游览也，否则与下文“不能晤之晚香，或当期之仙舫”之语，意义不贯。“仙舫”谓“不系园”之类，即指杭州，乃然明所居之地。“晚香”谓“佘山”（陈眉公建晚香堂于东佘山。有《晚香堂书帖》及《晚香堂小品》等。据陈梦连所作其父年谱，眉公卒于崇祯十二年己卯九月二十三日，河东君作此书时，眉公已前卒，故此“晚香”当是泛指佘山，非谓约然明会于眉公处也），即指松江，乃河东所居地。此札之意，谓然明既以家事，不能来松江相访，则己身将往杭州相会，其时间当在深秋，即鱼肉白、林叶红之候也。

然明书中，必又言及谢三宾对于河东君有何不利之言行。此类言行，今虽难考悉，但据全谢山所述象三“晚年求用于新朝，欲以贿杀六狂生，不克，竟杀五君子以为进取之路”等事推之，其人之阴险可知。然则河东君此时既为象山所恨，处境颇危，若非托身一甚有地位之人，如牧斋者，恐象三尚不肯便尔罢休。观河东君此札，其急于求得归宿之所，情见乎辞者，殆亦与此有关欤？“某公作用，亦大异赌墅风流矣”之语，自是用《晋书》卷七九《谢安传》，世人共知，不待征引。所可笑者，牧斋为象三父一爵母周氏所作合葬墓志铭有“其先晋太傅”及“谢自太傅，家于东中”等语（见《初学集》卷五三《封监察御史谢府君墓志铭》）。夫吾国旧日妄攀前代名贤，冒认宗祖、矜夸华冑之陋习，如杜少陵《丹青引》中“将军魏武之子孙”之例者（见《杜工部集》卷五），何可胜数，亦无须辨驳。象三于此本不足怪，但其人与河东君虽有特殊关系，幸后来野心终不得逞，否则《东山酬和集》之编刊，将不属于牧斋，转属于象三，而象三可谓承家法祖之孝子顺孙矣。至若河东君骂其“大异赌墅风流”，意谓象三为安石之不肖裔孙，固甚确切痛快，殊不知倘象三果能效法其远祖者，恐未必真河东君之所愿也。

《尺牍》第三十通云：

嗣音遥阻，顿及萧晨。时依朔风，禹台黯结。弟小草以来，如飘丝雾，黍谷之月，遂蹑虞山。南宫主人，倒屣见知，羊公谢傅，观兹非邈。彼闻先生与冯云将有意北行，相望良久。何谓二仲尚渺洄溯。弟方耽游蜡屐，或至阁梅梁雪，彦会可怀。不尔，则春王伊迩，薄游在斯。当偕某翁便过德，一景道风也。专此修候，不既。

寅恪按：此书乃崇祯十三年庚辰十二月河东君已移居牧斋我闻室时所作。“时依朔风，禹台黯结”者，《文选》卷四一《李少卿答苏武书》云：“时因北风，复惠德音。”河东君此书亦作于冬季，故有斯语。“禹台”即“禹王台”，亦即“梁王吹台”，其地在开封（见清嘉庆《一统志》卷一八七《开封府》二）。此与第三十一通用“夷门”指然明者相同，前已论及，盖取此两词以比然明为魏之信陵君也。“小草以来，如飘丝雾”者，“小草”用《世说新语》“排调”类“谢公始有东山之志”条，谓由松江横云山出游也。“如飘丝雾”即“薄游”之意，下文亦有“薄游在斯”之语，可以参证。

更有可论者，《文选》卷二六谢灵运《初去郡》一首云：

毕娶类尚子，薄游似邴生。

李注云：

嵇康《高士传》曰：尚长字子平，河内人。隐避不仕，为子嫁娶毕，敕家事断之，勿复相关，当如我死矣。嵇康书亦云尚子平。范晔《后汉书》曰：向长字子平，男娶女嫁既毕，敕断家事。“尚”“向”不同，未详孰是。班固《汉书》曰：邴曼容养志自修，为官不肯过六百石，辄自免去。

寅恪按：“尚”“向”之异，兹可不论。第二十九通云“先生又以尚禽之事未毕”，“禽”字应作“长”或“平”，即用康乐诗句及李注。《春星堂诗集》卷三《游草》最后一首《出游两月，归途复患危病。释妄成真，自此弥切》云：“向平有累应须毕。”然明此诗作于崇祯十一年戊寅季秋，其时尚未毕儿女婚嫁。至河东君作第二十九通时，已逾两年，正值然明儿女婚嫁之际也。若第二十通“又以横山幽奇，不减赤城，遂怀尚平之意”，则用范尉宗《后汉书列传》卷七三《逸民传向长传》中，向子平禽子夏“俱游五岳名山”之典，非谓“男女娶嫁既毕”之义也。但于第二十八通用“尚平之意”，以指己身，而于第二十九通转用“尚禽之事”以指然明。指然明为禽庆与尚平共游五岳名山，自无不可，若指己身为尚平，则河东君己身婚嫁尚未能毕，正在苦闷彷徨之际，误用此典，不觉令人失笑。

“薄游”之义，原为“游宦”之“游”，故康乐诗用“邴曼容为官不肯过六百石，辄自免去”之典，与浪游之意绝无关涉。河东君久诵萧选，熟记谢诗，遂不觉借用康乐之句，牵连混及，颇不切当。斯亦词人下笔时所难免者，不必苛责也。

“黍谷之月，遂蹑虞山”者，乃冬至气节所在之仲冬十一月到常熟之意（寅恪按：据郑氏《近世中西史日表》，崇祯十三年庚辰十一月九日冬至）。《文选》卷三左太冲《魏都赋》云：“且夫寒谷丰黍，吹律暖之也。”李注引《刘向别录》曰：

邹衍在燕，有谷地美而寒，不生五谷。邹子居之，吹律而温至黍生。今名黍谷。

又《杜工部集》卷一六《小至》诗云“冬至阳生春又来”。盖河东君以崇祯十三年庚辰十一月至常熟，仍留舟次，至十二月二日，始迁入牧斋家新建之我闻室。其作此书，据前引《耦耕堂存稿·文·下·题归舟漫兴册》中“庚辰腊月望，海虞半野堂订游黄山”之语推之，则当在十三年十二月十五日孟阳离常熟以后河东君尚居牧斋家中之时也。所以确知如此者，《东山酬和集》卷一第一首云：

庚辰仲冬访牧翁于半野堂，奉赠长句。

河东柳是字如是（原注：“初名隐”）。

诗见后。

《列朝诗集·丁》卷一三上《松圆诗老程嘉燧》诗云：

庚辰十二月二日虞山舟次值河东君，用韵辄赠。

诗见后。

及《东山酬和集》卷一牧翁诗云：

寒夕文宴，再叠前韵。是日我闻室落成，延河东君居之。（原注：“涂月二日”）

诗见后。

可知河东君于崇祯十三年庚辰十一月乘舟至虞山，“幅巾弓鞋，着男子服”，访牧斋于半野堂，其始尚留舟次，故孟阳诗题云：“庚辰十二月二日虞山舟次值河东君”，而牧斋诗题云“是日（指庚辰十二月二日）我闻室落成，延河东君居之”，此诗第四句又云“绿窗还似木兰舟”。然则河东君之访牧斋，其先尚居虞山舟次，后始迁入牧斋家中，首尾经过时日，明白可以考见者若是。后来载记涉及此事，往往失实，兹略征最初最要之如此，其他歧异之说，概不多及，以其辨不胜辨故也。

复次，河东君之访半野堂，在此之前，实已预有接洽，并非冒昧之举，俟后详论。其“幅巾弓鞋，着男子服”者，不仅由于好奇标异、放诞风流之故，盖亦由当时社会风俗之拘限，若竟以女子装束往谒，或为候补宰相之当关所拒绝，有以致之也。其所以虽着男子之“幅巾”，而仍露女子之“弓鞋”者，殆因当时风尚，女子以大足为奇丑，故意表示其非如蒲松龄《聊斋志异》所谓“莲船盈尺”之状耶？

自顾云美作图征咏之后（此图今藏沈阳故宫博物馆。余可参范锴《华笑庼杂笔》卷一《河东君访半野堂小影图传并题诗跋五则》），继续摹写者，颇亦不少，惜寅恪未得全见。唯神州国光社影印余秋室白描《柳如是小像》最为世所称道。蓉裳善画美人，有“余美人”之目（见秦祖永《续桐阴论画》等），竟坐是不得为状头（见蒋宝龄《墨林今话》卷七）。此小像不知是何年所作，以意揣之，当在秋室乾隆丙戌殿试以后。然则“余美人”之未能中状元，此小像实不任其咎也。又“美人”本为河东君之号，以“余美人”而画“杨美人”，可称双美矣。因戏题三诗，附载于后，以博好事者一笑。

诗云：

弓鞋逢掖访江潭，奇服何妨戏作男。咏柳风流人第一（河东君《金明池咏寒柳》词有句云：“念畴昔风流，暗伤如许。”非用谢道蕴咏絮事），画眉时候月初三（河东君于崇祯十三年十二月二日入居牧斋新建之我闻室。李笠翁“意中缘”剧中，黄天监以“画眉”为“画梅”。若从其言，则属对更工切矣。一笑）。东山小草今休比，南国名花老再探（牧斋于万历三十八年庚戌廷试以第三人及第，时年二十九岁。至崇祯十三年庚辰遇过河东君时，年已五十九岁矣）。好影育长终脉脉（见《世说新语》“纰漏”类），兴亡遗恨向谁谈。

岱岳鸿毛说死生，当年悲愤未能平。佳人谁惜人难得，故国还怜国早倾。柳絮有情余自媚，桃花无气欲何成。杨妃评泊然脂夜，流恨师涓枕畔声。

佛土文殊亦化尘，如何犹写散花身。白杨几换坟前树，红豆长留世上春。天壤茫茫原负汝，海桑渺渺更愁人。衰残敢议千秋事，剩咏崔徽画里真。

河东君札中“南宫主人”之语，指牧斋言。盖北宋以来，习称礼部为“南宫”（见王辟之《渑水燕谈录》卷七“歌咏”类“范文正公未免乳，丧其父”条），时牧斋以礼部右侍郎革职家居故也。“冯云将”者，南京国子监祭酒秀水冯梦祯之仲子。梦祯以文章气节有声于时（见《初学集》卷五一《南京国子监祭酒冯公墓志铭》、《列朝诗集·丁》卷一五“冯祭酒梦祯”条小传及光绪修《嘉兴府志》卷五二《冯梦祯传》），以娶仁和沈氏之故遂居杭州（见光绪修《杭州府志》卷一六九《冯梦祯传》）。云将虽为名父之子，而科试殊不得志，身世颇困顿，与汪然明始终交好。观牧斋《有学集》卷三二《汪然明墓志铭》云：

及乎弥留待尽，神明湛然。要云将诸人，摩挲名迹，吹箫摘阮，移日视荫，乃抗手而告别。

可为例证。今《春星堂集》中关涉冯云将者甚多，兹仅择录《梦香楼集》所附和诗中《云将四绝句》之一于下。其诗辞旨皆不佳，远不及黄媛介李渔诸人之和作也。冯鹓和诗云：

轻绡飘拂紫云香，玉骨淩风枕簟凉。幽梦回来情仿佛，不知谁个是檀郎。

《牧斋尺牍》卷一《与宋玉叔琬书》云：

不肖在杭有五十年老友曰冯鹓鶵，字云将者，故大司成开之先生之仲子也，年八十有七矣。杜门屏居，能读父书，种兰洗竹，不愧古之逸民。开之故无遗赀，云将家益落。

据此云将暮齿之情况，亦可想见矣。

兹所以不避繁赘之嫌略详云将名字及生平者，盖为小青故事，后人多所误会之故。《列朝诗集·闰》卷四“女郎羽素兰”条小传附论小青事云：

又有所谓小青者，本无其人。邑子谭生造传及诗，与朋侪为戏曰：小青者，离“情”字。正书“心”旁似“小”字也。或言姓钟，合之成“钟情”字也。其传及诗俱不佳，流传日广，演为传奇（寅恪按：牧斋此条可参《陈忠裕全集》卷一〇《几社稿》《仿佛行》并所附李舒章原作）。至有以《孤山访小青墓》为诗题者。俗语不实，流为丹青，良可为喷饭也。以事出虞山，故附著于此。

陈文述《兰因集·上》（参陈文述《西泠闺咏》卷九《梅花屿冯小青诗序》）辨正牧斋之说，略云：

或妒妇扬焚图毁诗之余烈，百计以灭其迹。冯既旧家，妇应豪族。蒙叟受托，作此不经之语，未可知也。

寅恪按：颐道居士驳牧斋所言之谬，甚确。但以牧斋受冯生嫡室之托，造作不经之语，殊不知牧斋与云将交谊甚笃，因讳其娶同姓为妾，与古礼“买妾不知其姓，则卜之”之教义相违反也（见《小戴记·曲礼·上》）。至云伯撰《西泠闺咏》又以小青之夫为冯千秋，是误认冯云将即冯千秋，则为失实。据光绪修《杭州府志》卷一四八《冯延年传》云：

冯延年字千秋，明国子监祭酒秀水梦祯孙。梦祯娶武林沈氏，爱西湖之胜，筑快雪堂于湖上。延年因入籍钱塘。中崇祯十二年副贡，入太学。归隐秋月庵。

然则千秋乃开之之孙。牧斋作开之墓志云：“余与鹓好。”是牧斋为云将之故，因讳小青之事，较合于情理也。

又河东君《湖上草》有《过孤山友人快雪堂》七律一首。据《列朝诗集·丁》卷一五《冯梦祯小传》云：

筑室孤山之麓，家藏快雪时晴帖，名其堂曰快雪。

可知此友人即冯云将，河东君游西湖时，固尝与云将往还也。崇祯十三年冬间河东君居牧斋家，汪冯二人欲同至虞山者，当是劝说河东君不再放弃机会，即适牧斋也。此后然明游闽，牧斋乃托云将至松江构促河东君。前论《尺牍》第三十一通时已言及之矣。

“阁梅梁雪，彦会可怀。不尔，则春怀伊迩，薄游在斯。当偕某翁便过通德”者，河东君初迁入我闻室时，当已与牧斋约定于崇祯十三年岁杪，同至杭州，否则，亦拟于崇祯十四年春间偕游西湖，共访然明。疑此预约皆出自牧斋之意，盖欲请然明劝说河东君之故。观前引第三十一通首节，然明甚夸牧斋气谊等语，可以推知也。鄙意河东君此书乃是由牧斋所成，必经牧斋过目者。当日牧斋特遣人致函然明，告以河东君之将至杭过访，并请其代为劝说。牧斋致然明之书，惜已不可得见，而河东君此书之性质，不过牧斋专函之附片耳。

（五）

关于《湖上草》赠诸文人之诗，虽为酬应之作，不必多论，然有一特点，即牧斋所称河东君半野堂初赠诗“语特庄雅”者是也（见《东山酬和集》卷一第二诗题）。夫以河东君当日社会之地位，与诸男性文人往来酬赠，若涉猥俗，岂不同于溱洧士女之相谑，而女方实为主动者乎（见《毛诗·郑风·溱洧·孔氏正义》）？此河东君酬赠诸诗，所以“语特庄雅”，自高身份之故。顾云美云“（河东君）游吴越间，格调高绝，词翰倾一时”，洵非虚誉也。

《蘼芜纪闻·上》载王士禄《宫闺氏籍艺文考略》（一名《然脂集》）云：

所著有《戊寅草》，邹斯漪刻其诗于《诗媛十名家集》中（寅恪按：《佚业甲集·牧斋集外诗附柳如是诗》，卷尾载武陵渔人跋云：“苏息翁新购《诗媛八名家》，令急为借读。内有河东君一□，牧为录出。”与此作“诗媛十名家”者不同）。又汪汝谦刻其《尺牍》一卷。林云云：如是《尺牍》艳过六朝，情深班蔡。《神释堂诗话》云：河东诗早岁耽奇，多沦荒杂。戊寅一编，遣韵缀辞，率不可诘。最佳如《剑术行》《懊侬词》诸篇，不经剪截，初不易上口也。然每遇警策，辄有雷电砰㸌、刀剑撞击之势，亦鬟笄之异致矣。后来多传近体，七言乃至独绝。若“婉娈鱼龙问才艳，深凉烽火字珊瑚，下杜昔为走马地，阿童今作斗鸡游。小苑有香皆冉冉，新花无梦不濛濛，月幌歌阑寻麈尾，风床书乱觅搔头。洗罢新松看沁雪，行残旧药写来禽”此例数联，惝恍朦胧，附以神丽，鱼薛擅能，兹奇未睹。诚如陈思所云，神光离合、乍阴乍阳者也。拟古如台馆易嵯峨，珠玉会萧瑟，读之尤令人悲悚。《尺牍》含咀英华，有六朝江鲍遗风。

又邹弢三《借庐笔（赘）谈》卷一二“河东君”条略云：

往见书贾持河东君诗稿一册，乃惠山韵香尼手录本，仅记其夜起二句云“初月不明庭户暗，流云重叠吐残星”，真得初唐神韵者。

寅恪按：《神释堂诗话》中所举七言近体数联，“婉娈”一联见《戊寅草·初夏感怀》四首之二.“下杜”一联见同书《五日雨中》.“小苑”一联即下引西泠十首之一第三、第四两句，洵佳作也.“月幌”一联见《初学集》卷二〇《东山诗集·三》附河东君和牧翁《中秋日携内出游，次冬日泛舟韵》二首之一.“洗罢”一联见《有学集》卷二《秋槐诗支集》附河东君和牧翁《人日示内》二首之二。又所举拟古诗“台馆”两句，则见《戊寅草·拟古诗十九首》中《去者日以疏》一首。至若邹弢三《借庐赘谈》卷一二所举“夜起”两句（详见后引），今尚未能证实，更俟详考。凡此诸例，虽皆河东君诗句之流播人口者，然其佳作犹不止此数例已也。《湖上草》诸诗，《西湖八绝句》之《桃花得气美人中》一首，于第二章论牧斋与姚叔祥共论近代词人戏作七绝及第三章论卧子崇祯八年春间所作《寒食七绝》三首时，已两次全引其文，不须更重录外，兹再择录最佳及有关考证者共数首，略加校释于下，聊见全豹之一斑云尔。

《西泠》十首之一云：

西泠月照紫兰丛，杨柳丝多待好风。小苑有香皆冉冉，新花无梦不濛濛。金吹油璧（壁）朝来见，玉作灵衣夜半逢。一树红梨更惆怅，分明遮向画楼中。

寅恪按：河东君此诗为咏当时西湖诸名媛而作，并自述其身世之感也。“西泠月照紫兰丛”者，用《李义山诗集》中《汴上送李郢之苏州》诗“苏小小坟今在否，紫兰香径与招魂”之语，“丛”者，多数之义，指诸名媛言，与下文“一树”之指己身言者相对为文。“杨柳丝多待好风”乃合《李义山集》中《无题》二首之一“斑骓只系垂杨岸，何处西南待好风”两句为一句（寅恪按：李集诸本“待”字多作“任”。冯浩《玉溪生诗笺注》卷四“待”字下注云：“一作任，误。”神州国光社影印牧斋手校李集中亦作“待”）。“金吹”二字，杭州高氏所藏明本亦同，殊不易解，或谓用乔知之《从军行》一作《秋闺》诗“玉霜冻珠履，金吹薄罗衣”之语（见《全唐诗》第二函乔知之诗）。盖河东君以其身世初亦略同于窈娘，宜于乔补阙之《秋闺》《绿珠篇》等诗，有所感会。《戊寅草》载其《寒食雨夜》十绝句之五云：“想到窈娘能舞处，红颜就手更谁知。”陈卧子于崇祯六年清明，即河东君赋《寒食雨夜》诗之次日，亦有“今日伤心何事最，雨中独上窈娘坟”之句（见《陈忠裕全集》卷一九《陈李唱和集》之《清明》七绝），故河东君之用“金吹”二字，恐非出于偶然也。鄙意此说未是。第一理由，乔诗之“金吹”当作“金风”解，“吹”字应读去声，但在柳诗，则应作平声，始合音调。第二理由，“金吹”与“油壁”不相关联，两词连用，亦似牵强。职此之故，颇疑“金吹”应作“金鞭”，“鞭”字脱落，因误成“吹”字耳。苏小小歌云：“我乘油壁车，郎骑青骢马。何处结同心，西陵松柏下。”（见郭茂倩《乐府诗集》卷八五）故“金鞭”即指“青骢马”言，与“油壁”一辞相联贯。且“鞭”字平声，于音律协调，较作“金吹”者，更为易解矣。“玉作”亦疑为“玉佩”之讹误，《楚辞·九歌·大司命》云“灵衣兮被被，玉佩兮陆离”者，是也。“金鞭油壁”与“玉佩灵衣”相对为文，自极工切。

“红梨”者，玉溪生诗“崇文馆里丹霜后，无限红梨忆校书”（见《李义山诗集》中《代秘书赠弘文馆诸校书》）本以“红梨”比事，即取郑虔柹叶临书之意，乃指“男校书”之校书郎。后来因薛涛有“女校书”之称，遂用“红梨”以目女校书，如徐复祚之《红梨记》戏剧乃其例也。

河东君自比于“一树红梨”“遮向画楼中”者，即遮隐于画楼之中，不欲俗人窥见之意。《尺牍》第五通云：“弟之所汲汲者，亡过于避迹一事。”河东君此诗自言其所以不同于西湖当时诸名媛者，乃在潜隐一端，其改名为“隐”，取义实在于是。至所谓“画楼”，殆指《尺牍》第一通所谓“桂栋药房”之然明横山别墅，即牧斋诗中所谓“汪氏画楼”者也。

此诗第二句“杨柳丝多待好风”，中藏河东君之新旧姓氏，第八句则暗藏“隐”字，即河东君此时之改名，故《湖上草》之作者亦题为“柳隐如是”。当时作诗之风气，诗中往往暗藏有关人之姓名，第二章已详论之矣。又牧斋于崇祯十三年秋间与姚叔祥共论近代词人诗云：“近日西陵夸柳隐。”可知牧斋作诗时，实已得见然明所刻之《湖上草》，而“西陵”“柳隐”两辞并用，殆即指此首而言耶？

《西泠》第十首云：

荒凉夙昔鹤曾游，松柏吟风在上头（原注：“时游孤山”）。吏苑已无句漏鼎（原注：“稚川为句漏长”），烟霞犹少岳衡舟（原注：“褚元璩隐于钱塘时放舟衡岳”）。遥怜浦口芙蓉树，仿佛山中孔雀楼。从此邈然冀一遇，遗宫废井不胜愁。

寅恪按：此首在《湖上草》诸诗中非佳妙之作，但亦非寻常游览之作，必有为而发，惜今不能考实，姑妄推测，约略解释，殊不敢自信也。

第二句下自注云：“时游孤山。”故知河东君游孤山，而有所感会。然细绎全首词旨，除“鹤曾游”外，其他并无与孤山典故有关者，颇疑此诗殆有感于冯小青之事而作。“松柏同心”已成陈迹，冯云将家已贫落，无复炼金之鼎，往来于富人之门，不能如褚元璩之高逸，旧日小青之居处，犹似己身昔日松江之鸳鸯楼，即南楼，既睹孤山陈迹之荒凉，尚冀他日与卧子重寻旧好也。

褚元璩为褚伯玉之字，其事迹见《南齐书》卷五四及《南史》卷七五《本传》。嘉庆《一统志》卷二九四绍兴府“山川”门“宛委山”条引《遁甲开山图》云：“禹治水，至会稽，宿衡岭。”又同书同卷“陵墓”门云：“齐褚伯玉墓在嵊县西西白山。”“衡岭”当即“衡岳”，固是元璩栖隐之地，不过倒“衡岳”为“岳衡”，以协声调，殊觉牵强耳。

何逊《夜梦故人》诗云“浦口望斜月，洲外闻长风”及“相思不可寄，直在寸心中”（见《汉魏六朝百三名家集·何记室集》）。河东君“浦口”之句，初视之，不过仲言诗意，细绎之，则知实出《王子安集》卷二《采莲赋》中“浦口窄而萍稠”之语。崇祯八年秋河东君与卧子有采莲一段佳话，前论卧子《采莲赋》节中已详及，兹可不赘。盖河东君赋此诗之际，遥想八年前之“鸳鸯楼”即“南楼”，此时当亦同一荒凉境界，斯所以因游孤山，忆昔怀人，乃有此作耶？

“孔雀楼”者，疑是用《列仙传》上《萧史传》“能致孔雀白鹤于庭”句。《太平广记》卷四八八元稹《莺莺传》载《续会真诗》云：“行云无处所，萧史在楼中”，宋某氏《侍儿小名录拾遗》引《帝王世纪》云“秦穆公女名弄玉，善吹箫，作凤凰音，感凤凰，从天而降。后升天矣”及《九家集注·杜诗》卷一七《郑驸马宅宴洞中》七言近体“自是秦楼压郑谷”句下注“赵云：此言主家本是秦女之楼，而气象幽邃，压倒郑子真之谷口矣”之典，盖以己身与卧子同居松江之“鸳鸯楼”即南楼，有似小青与云将同居之孤山“秦楼”，即“孔雀楼”耳。此诗首句“鹤曾游”之“鹤”，亦当是同出此典，不仅用林君复事也（参嘉庆《一统志》卷二八四《杭州府·二》“古迹”门及光绪修《杭州府志》卷三〇《古迹·二》钱塘县“放鹤亭”条）。河东君自伤其身世与小青相类，深恨冯妻及张孺人之妒悍，云将及卧子之懦怯，遂感恨而赋此诗欤？《湖上草》中《过孤山友人快雪堂》七律一首，是否与此首同时所作，虽不能知，然此“友人”当为冯云将，则无可疑，所以讳言之者，或因有游孤山悼小青之什，故不显著冯氏之名也。

《清明行》云：

春风晓帐樱桃起，绣阁花骢绮香旨（寅恪按：“绮香旨”三字，杭州高氏藏明本作“绮晴旨”，北京钞本亦同。“晴旨”或是“情旨”之讹误，但仍涉牵强。瞿氏钞本作“绮香旨”，复不可通。然瞿本之易“晴”为“香”，当经过改校而又讹写者。岂校改者本改“晴”为“音”，“音”更误为“香”耶？假定为“音旨”，则《世说新语》“赏誉”类“太傅东海王镇许昌”条云：“奉诵遗言，不若亲承音旨。”《晋书》卷四九《阮瞻传》亦同。又《汉魏六朝百三名家集·梁简文帝集》卷一《与广信侯重述内典书》云：“阔绝音旨，每用延结。”故改为“音旨”，殊有理据。至于“绮”字，则寅恪疑为“绝”字之形讹。“绣阁花骢绝音旨”或“情旨”者，佳人绣阁中骑花骢公子之“音旨”或“情旨”断绝也。若如此校改，辞意虽甚可通，然辗转揣测，终嫌武断。姑备一说于此，以俟通人之教正耳）。桃枝柳枝偏照人，碧水延娟玉为柱（“柱”瞿本误作“桂”）。朱兰入手不禁红，芳草纷匀自然紫。西泠窈窕双回鸾，蕙带如闻明月气。可怜玉鬓茱萸心，盈盈艳作芙蓉生。明霞自落凤巢里，白蝶初含团扇情。丹珠夜泣柳条曲，梦入莺闺空漾渌。斯时红粉飘高枝，豆蔻香深花不续。青楼日暮心茫茫，柔丝折入黄金床。盘螭玉燕无可寄（寅恪按：此句可参倪璠注《庾子山集》卷五《燕歌行》中“盘龙明镜寄秦嘉，辟恶生香寄韩寿”句，及《杨柳歌》中“白玉手版落盘螭”句），空有鸳鸯弃路旁。

寅恪按：此题虽为“清明”，然辞旨与清明殊少关涉。反复诵读，并取陈卧子之诗参证之，始恍然明了其间之关系也。卧子诗与河东君此诗之有关者共三首，一为崇祯八年乙亥春之《樱桃篇》，二为崇祯九年丙子春之《寒食行》，三为崇祯十二年己卯春之《上巳行》。《樱桃篇》及《寒食行》载于《平露堂集》，宋徵壁序此集云：

陈子成进士归，读礼之暇，刻其诗草名白云者。已又裒乙亥丙子两年所撰著，为《平露堂集》。刻成，命予序之。

然则《平露堂集》刻成，至早当在崇祯十年下半年，迟则在崇祯十一年，至《湘真阁集》之刻成，已在崇祯十四年之后矣。卧子赋《樱桃篇》时，正值其与河东君同居之际，此篇固为河东君所亲见而深赏者。《寒食行》作成之时，河东君虽已离去卧子，但《平露堂集》之镌刻，至迟亦在崇祯十一年。河东君作《清明行》之前，亦必得见卧子之《寒食行》也。职此之故，河东君《清明行》中之辞句，往往与卧子《樱桃篇》《寒食行》相类似，自非偶然。盖河东君此时之诗，多取材于卧子之作品，如前所论《湖上草》中《西湖八绝句·桃花得气美人中》一首，实与卧子崇祯八年春间所作《寒食》七绝有关者，即是其例证。兹录卧子《樱桃篇》及《寒食行》于下，读者取与河东君《清明行》并观，则其间关系自明，不待赘论。至二人作品之所以从同相似之故，实由两方情感笃挚，遂亦渐染及于文字使然，未可举偷江东集之故事相诮（见《旧五代史》卷一四《罗绍威传》），而以柳隐偷罗隐为言也。

《陈忠裕全集》卷一一《平露堂集·樱桃篇》云：

美人晓帐开红霞，山楼阁道春风斜。绿水初摇杨柳叶，石屏时拂樱桃花。淡滟笼烟寒白日，柔条丛萼相交加。有时飞入玉窗里，春梦方长人不起。芳草闲庭蝶正黄，琼甃小院兰犹紫。茫茫珠露剪轻红，装成自掷湘文水。棠梨宫中日暖时，龙旗凤辇纷流离。低枝隐映入纤手，时亲蝉鬓无人知。赪玉盘承红靺鞨，翔麟飞鞚行参差。即今寂寞香云度，堕粉摇英春草路。丽魄应悲夜雨天，幽人愁倚东风树。珊瑚磊落几时多，恐有流莺含已暮。

同书同卷《寒食行》云：

江城桃李月，春风花乱飞。空濛度寒食，红翠展芳菲。郊原漠漠涵平绿，柳云如梦金塘曲。远林宿雨厌棠梨，水底明霞浮属玉。开帘悄望愁不眠，流莺已落朱栏前。天际青葱障白日，迷离偃蹇摇苍烟。此时美人横绣阁，幽怨鸣筝看花药。碧玉新妆倦复松，丹珠小帐香逾薄。秋千弱影斗垂杨，轻飔飘荡吹红裳。墙外紫骝骄不去，回头拾得金凤凰。

前于第三章考河东君《金明池·咏寒柳》词作成之年月，已言及卧子《上巳行》与河东君此词有关。兹更论卧子《上巳行》与河东君《清明行》之关系。盖《上巳行》中警策之语为“垂柳无人临古渡，娟娟独立寒塘路”，即用玉溪生《柳》诗“清明带雨临官道”句（见《李义山诗集·下》），实混合清明上巳为一时间，而柳陈两人所各赋咏之题，其所指之节候，在当时乃同是一日也。考《清明行》及《上巳行》俱作于崇祯十二年，是年三月三日适值清明（依陈氏《二十史朔闰表》崇祯十二年三月朔为阳历四月三日推算。郑鹤声《近世中西史日对照表》亦同）。史邦卿《梅溪词·蝶恋花》云：

二月东风吹客袂，苏小门前，杨柳如腰细。蝴蝶识人游冶地，旧曾来处花开未。几夜湖山生梦寐。评泊寻芳，只怕春寒里。今岁清明逢上巳，相思先到溅裙水。

然则河东君卧子之诗，其题同辞同，时日亦同，固不待言。至梅溪词中之人之地及其旨意，又更相同，尤为可注意也。

噫！当崇祯之季世，明室困于女真后裔建州之侵逼，岌岌乎不可终日，与天水南渡开禧之时，复何以异？邦卿为韩侂冑之堂吏，曾随觇国之使北行，则亦关涉恢复中原之谋划（见《梅溪词·满江红》题：《十月二十一日出京怀古》及《龙吟曲》题云：“陪节欲行，留别社友。但一角湖山，苏小门前，犹自寻芳游冶，良可叹息”），或以此嗤鄙梅溪乃一胥吏，非足与言国家之安危者。殊不知卧子为几社胜流，于崇祯六年秋间计偕北行，赋诗留别，亦绻绻于河东君，有“美人赠我酒满觞，欲行不行结中肠，何年解佩酬明珰”及“河干薄暮吹红裳，纫以芍药羞青棠，何为弃此永不忘”等句，其后又有“不然奋身击胡羌，勒功金石何辉光”之语，是以恢复辽左自任（可参第三章论卧子此诗节）。斯固卧子所以抒写“离情壮怀”，应有之作，实与邦卿《龙吟曲》所云“歌里眠香，酒酣喝月，壮怀无挠。楚江南，每为神州未复，栏干静，慵登眺”及“同社诗囊，小窗针线，断肠秋早”诸语无异。若一考其赋诗之时及所言之人，则前后四五百年之间，情事实相符会，岂独节令之适合而已哉？虽然，儿女情怀与英雄志略，亦未尝不可相反而相成。故不必拘执此点，以为邦卿及卧子病也。

河东君《清明行》结语云：“盘螭玉燕无可寄，空有鸳鸯弃路旁。”“盘螭”出《陈思王集》卷二《乐府·桂之树行》中“上有栖鸾，下有盘螭”句。“玉燕”用别国《洞冥记》卷二云：

神女留玉钗以赠帝，帝以赐赵婕妤。至昭帝元凤中，宫人犹见此钗。黄諃欲之，明日示之，既发匣，有白燕飞升天。后宫人学作此钗，因名玉燕钗，言吉祥也。

此河东君自言己身虽如神女，然无玉钗之物可以报答卧子，盖针对卧子《寒食行》“回头拾得金凤凰”之结语。“金凤凰”谓妇人之钗也（可参司马彪《续汉书·舆服志·下》“后夫人服”条。又卧子“拾得”二字之出处，或与吴均《续齐谐记》及韦绚《刘宾客嘉话录》“汉宣帝以皂盖车一乘赐大将军霍光”条中，黄君仲北山罗鸟得凤凰，入手即化成紫金事有关。俟考）。

又检李太白《代美人愁镜》诗二首之二（见《全唐诗》第三函《李白》卷二四）云：

美人赠此盘龙之宝镜，烛我金缕之罗衣。时将红袖拂明月，为惜普照之余晖。影中金鹊飞不灭，台下青鸾思独绝。藁砧一别若箭弦。去有日，来无年。狂风吹却妾心短，玉箸并堕菱花前。

寅恪按：“美人”乃河东君之号，“盘龙”即“盘螭”。“槁砧一别若箭弦。去有日，来无年”，正针对卧子之怨词也。

更检《全唐诗》第三函《李白》卷三《白头吟》第二体云：

锦水东流碧，波荡双鸳鸯。雄巢汉宫树，雌弄秦草芳。相如去蜀谒武帝，赤车驷马生辉光。一朝再览大人作，万乘忽欲凌云翔。闻道阿娇失恩宠，千金买赋要君王。相如不忆贫贱日，位高金多聘私室。茂陵姝子皆见求，文君欢爱从此毕。泪如双泉水，行堕紫罗襟。五更鸡三唱，清晨白头吟。长吁不整绿云鬓，仰诉青天哀怨深。城崩杞梁妻，谁道土无心。东流不作西归水，落花辞枝羞故林。头上玉燕钗，是妾嫁时物。赠君表相思，罗袖幸时拂。莫卷龙须席，从他生网丝。且留琥珀枕，还有梦来时。鹔鹴裘在锦屏上，自君一挂无由披。妾有秦楼镜，照心胜照井。愿持照新人，双对可怜影。覆水却收不满杯，相如还谢文君回。古来得意不相负，只今唯有青陵台。

河东君赋《清明行》前二年，即崇祯十年丁丑，卧子已通籍贵显矣，此际以文君长卿相比，虽不甚切当，然太白“玉燕钗”之句，似可借用，盖以求“相如还谢文君回”之实现。“双对可怜影”暗藏“影怜”之名，此名即陈杨关系最密切时所用者，可因此唤起大樽往日之回忆。“波荡双鸳鸯”与“空有鸳鸯弃路旁”相对照，辞旨哀艳，想卧子得读河东君此诗之时，正如杨景山所谓“风流才子多春思，肠断萧娘一纸书”者也。兹以《上巳行》与《清明行》两诗，关系错杂繁复，故不嫌全录太白此首，以资参证。

抑尚有可言者。前论河东君《寒柳词》，谓与汤玉茗《紫钗记》有关，颇疑《清明行》“玉燕”之句，实亦暗用蒋子征所作《霍小玉传》中紫玉钗及玉茗堂《紫钗记》中紫玉燕钗之故事。河东君淹通文史，兼善度曲，蒋防之传，汤显祖之记，当无不读之理，就本人之身份与卧子之关系，取霍小玉与李益相比，最为适当。故《清明行》结语之意，盖希望卧子不作蒋传中负心忘旧好之李益，而是汤记中多情不自由之君虞也。或者河东君赋此诗时，忆及崇祯八年首夏与卧子离别之际，卧子和淮海满庭芳词“紫燕翻风”之句，遂联想《紫钗记》紫玉燕钗之事，而有此结语欤？俟考。

又卧子《上巳行》云：“公子空遗芍药花，美人自爱樱桃树。”“芍药花”乃卧子自指其怀念河东君诸诗。“樱桃树”之“树”固出于《李义山诗集》中“深树见一颗樱桃尚在”五律及同卷《嘲樱桃》五绝云：

朱实鸟含尽，青楼人未归。南园无限树，独自叶如帏。

之典，但“樱桃”二字，实更指崇祯八年乙亥春卧子自作之《樱桃篇》及河东君崇祯十二年己卯春所作《清明行》“春风小帐樱桃起”之句。窃疑卧子《上巳行》乃获见河东君《清明行》后，遂作一诗以酬慰其意者。此年清明适逢上巳，诗题虽为两名，词意实是一事。此卧子故作狡狯，以为讳饰耳。读者倘更取第三章所录卧子此诗详绎之，当益信鄙说之不诬也。

（六）

论释河东君崇祯十二年己卯之作品《湖上草》及十三年庚辰作品《与汪然明尺牍》既竟，关于钱柳因缘导致之情势及其必然性，读者当可明了矣。然在崇祯十三年十一月河东君过访半野堂之前，尚有牧斋于是年十月往游嘉兴之一重公案。此公案关涉一称“惠香”之女性，寅恪于其人之本末，殊有疑滞，未能解释。姑试作一假设，以待他日之证明也。

《初学集》卷一七《移居诗集·冬日嘉兴舟中戏示惠香二首》云：

画阁兰桡取次同，荡舟容与过垂虹。波如人面轻浮碧，日似残妆旋褪红。理曲近怜莺脰水，弄花遥惜马塍风。可怜平望亭前鸟，双宿双飞每一丛。

依然吴越旧陂塘，粉剩脂残水尚香。已分西施随范蠡，拌将苏小赛真娘。铅华散落沾书帙，弦管交加近笔床。昨日虎丘西畔过，女坟湖水似鸳鸯。

同书同卷《宿鸳湖偶题》云：

烟水迢迢与梦长，一般灯火两般霜。鸳鸯湖上人相立，燕子楼中夜未央（寅恪按：牧斋此诗结语用关盻盻事，当与东坡词《永遇乐》“夜宿燕子楼，梦盻盻”一阕有关。由此推之，则知其所赋《八月十六夜有感》一词，特取永遇乐调者，必非偶然也）。

寅恪按：《戏示惠香》诗之前第一题为《九月望日得石斋馆丈午日见怀诗，次韵却寄》，第三题为《九日宴集含晖阁醉歌》，第四题为《永遇乐》词四首，第五题为《姚叔祥过明发堂，共论近代词人。戏作绝句十六首》。又《宿鸳湖偶题》之后第一题为《王店吊李玄白，还泊南湖有感》（寅恪按：李衷纯字玄白，嘉兴人，《明诗综》卷六〇选其诗七首。李氏与牧斋关系密切，见《初学集》卷五四《大中大夫两淮都转运盐使司运使李君墓志铭》），第二题为《题南湖勺园》。（寅恪按：光绪修《嘉兴府志》卷一五“古迹”门二秀水县“勺园”条云：“一名竹亭。在滮湖滨。”吴吏部昌时别业。牧斋此诗结语云“楼上何人看烟雨，为君枝策上溪桥”，当更有所指，不仅谓烟雨楼也）。此卷既竟，下卷为《东山诗集》，乃河东君访半野堂以后之作也。今综合诸题之排列先后，取时间地域及诗词中所言之人事，参合推证之，则知崇祯十三年庚辰七月以后至十月，其间为河东君过访半野堂预备成熟之时期。明发堂在拂水山庄，此题乃牧斋家居常熟时，姚士粦来访，与之论诗所作。据《永遇乐》词《十七夜》云“隔船窗，暗笑低颦，一缕歌喉如发”及“生公石上，周遭云树，遮掩一分残阙”，则是中秋后二夕，在苏州舟中所作。含晖阁在半野堂，乃牧斋于重阳节时，居常熟城内家中所作，《戏赠惠香》及《宿鸳湖偶题》诸诗均在嘉兴所作，自不待言。据光绪修《嘉兴府志》卷一二“山川”门“鸳鸯湖”条略云：

以其居于南方，又谓之南湖云。湖在府城南半里许。

然则《初学集》卷一七《移居诗集》最后四题，皆与嘉兴有关，乃牧斋于崇祯十三年仲冬河东君访半野堂不久以前，往游其地所作也。

《戏赠惠香》二律之典故，钱遵王《初学集诗注》卷一七征引颇详，不待赘释。但绎此题第一首所言，皆与嘉兴鸳鸯湖及近旁吴江之莺脰湖故实有关，至第二首则全属苏州会城旧典。惠香之与嘉兴鸳鸯湖及苏州会城两地有关，可以推知。《永遇乐》词《十六夜有感》一阕，既是为河东君而作（见第一章所论），其第四阕《十七夜》忽有“生公石上”之语，明是在苏州所作，就苏嘉两地域与惠香之关系，更推及惠香与河东君之关系，并绎《宿鸳湖偶题》诗，“燕子楼中夜未央”之句，则其间必有待发之覆，抑可知也。余详后论河东君适牧斋后，患病问题节，兹暂不多述。

《初学集》卷二〇《东山诗集·三·留惠香》云：

立蒂俱栖宿有期，舞衣歌扇且相随。君看陌上秾桃李，处处春深伴柳枝。

《代惠香答》云：

皇鸟高飞与凤期，差池一燕敢追随。桃花自趁东流水，管领春风任柳枝。

《代惠香别》云：

春水桃花没定期，柳腰婀娜镇相随。凭将松柏青青意，珍重秋来高柳枝。

《别惠香》云：

花信风来判去期，红尘紫陌肯相随。池边苑外相思处，多种夭桃媵柳枝。

徐乃昌影写钱塘丁氏善本书室藏元刻《阳春白雪附黄丕烈跋》（参《士礼居藏书题跋记》卷六）云：

元刻阳春白雪，为钱唐何梦华藏书，矜贵之至，因其是惠香阁物也。惠香阁初不知为谁所居。梦华云，是柳如是之居。兹卷中有“牧翁”印，有“钱受之”印，有“女史”印，其为柳如是所藏无疑。“惜玉怜香”一印，殆亦东涧所钤者。卷中又有墨笔校勘，笔势秀媚，识者指为柳书，余未敢定也。要之，书经名人所藏，图章手迹倍觉古香，宜梦华之视为珍宝矣。先是，曾影钞一本，与余易书。但重其为元刻，而其余为古书生色者，莫得而知。今展读一过，实餍我欲。虽多金，又奚惜耶？书仅五十一番，相易之价，亦合五十一番。惜书之癖，毋乃太过。命工重装，并志缘起。嘉庆十有四年己巳正月二十有八日雨窗识。复翁。

又云：

越岁辛未中春廿有二日，钱唐陈曼生偕其弟云伯，同过余斋，出此相示。因云伯去年曾摄常熟邑篆，有修柳如是墓一事，于河东君手迹，亦有见者。兹以校字证之。云伯以为然。当不谬也。复翁记。

牧斋跋元钞本乐府新编《阳春白雪》（见《杨绍和楹书隅录续编》卷四）云：

惠香阁藏元人旧钞本《阳春白雪》十卷。依元刊本校录一过，分注于下。丙子二月花朝，牧翁。

寅恪按：崇祯十五年春间，牧斋所作诗中有涉及惠香之事，甚可注意。但河东君适牧斋后之患病问题，俟下文详述，今暂不论。兹所欲言者，即惠香究为何人及与河东君之关系也。

何黄二氏均以惠香阁为河东君所居及认惠香与河东君为一人，殊为谬妄。观牧斋自题其所校录《阳春白雪》之年月，可知至迟在崇祯九年丙子二月花朝日，牧斋已与惠香阁之名发生关系，然则此女性之惠香，其名初见于崇祯十三年庚辰冬间，复见于十五年壬午春季，皆在丙子花朝四年或六年之后，将如何解释此疑问耶？鄙意一为先有人之名，后有建筑物之名，建筑物因人得名。如牧斋以河东君名是字如是、别号我闻居士之故，因名其所居曰我闻室，即是其例（参前论蒋氏旧藏《河东君山水画册》）。一为先有建筑物之名，后有人之名，人因建筑物得名。惠香之名，疑是其例。盖牧斋心中早已悬拟一金屋之名，而此金屋乃留待将来理想之阿娇居之者。若所推测不误，则此女性恐是一能歌之人，与阳春白雪有关，故牧斋取惠香之假名以目之，斯固文士故作狡狯之常态，不足异也。

据牧斋所作关于惠香之四绝句桃柳并用，初视之，亦颇平常。检庾子山诗有“流水桃花色，春洲杜若香”及“春水望桃花，春洲藉芳杜”等句（见倪璠注《庾子山集》卷四《咏画屏风》诗二十四首之九及同书卷五《对酒歌》），则“桃”字实与惠香之“香”字有关，或者此女性真名中，有一“桃”字。然就今所见之材料，无一能证实此点者，仍俟详考。

兹可决定者有三事：

一即依牧斋《冬日嘉兴舟中戏示惠香》两律及牧斋《阳春白雪跋语》，已可知此女性之居处必与嘉兴及苏州有关，并为能歌之人。兹复检《初学集》卷一七《移居诗集》崇祯十三年庚辰八月十七夜牧斋于苏州所作《永遇乐》词云：

白发盈头，清光照眼，老颠思裂。折简征歌，醵钱置酒，漫浪从他说。银筝画鼓，翠眉檀板，恰称合欢佳节。隔船窗，暗笑低颦，一缕歌喉如发。 生公石上，周遭云树，遮掩一分残阙。天上霓裳，人间桂树，曲调都清切。干戈满地，乌惊鹊绕，一寸此时心折。凭谁把青天净洗，长留皓月。

及同书卷二〇上《东山诗集·三》崇祯十五年壬午中秋河东君病中，牧斋所作《效欧阳詹玩月诗》其后段云：

病妇梦回笑空床，笑我白痴中风狂。谁家玩月无歌版，若个中秋不举觞。虎山桥浸水精域，生公石砌琉璃场。酒旗正临天驷动，歌扇恰倚月魄凉。何为烦忧添哽咽，懵腾噤齘夜不央。秋发纷纷伴坠叶，细雨唧唧和啼螀。自从姮娥到月殿，长依金穴飞夜光。但闻高歌咏水镜，阿谁弹事腾封章。章上倘蒙天一笑，素娥惎汝空奔忙。老夫听罢心恻恻，低头自问笑狂易。妇言可云慎勿听，撑肠拄肚终难释。天上素娥亦有党，人间白叟将安适。合眼犹见星煌煌，入梦仍闻笑哑哑。打门未许惊周公，倒枕一任东方白。

更可证此女性在崇祯十五年壬午春间，伴送河东君于病中自苏州返常熟，故河东君亦于是年中秋病中有“谁家玩月无歌版，若个中秋不举觞。虎山桥浸水精域，生公石砌琉璃场”等语，婉劝牧斋往听其清歌，借以遣此佳节之岑寂。据是推之，则此居住苏州而擅长歌唱之女性，即惠香无疑也。

二即依牧斋所作关于惠香四绝句中皆有“桃”字，则此女性名中当有“桃”字，前已言及。又细绎牧斋四诗中，皆以桃柳并举，当亦非寻常泛用之辞语。据王谠《唐语林》卷六《补遗》云：

韩退之有二妾，一曰绛桃，一曰柳枝，皆能歌舞。初使王庭湊，至寿阳驿，绝句云：风光欲动别长安，春半边城特地寒。不见园花兼巷柳，马头唯有月团团。盖有所属也。柳枝后逾垣遁去，家人追获。及镇州初归，诗曰：别来杨柳街头树，摆弄春风只欲飞。还有小园桃李在，留花不放待郎归。自是，专宠绛桃矣。

及邵博《闻见后录》卷一七“韩退之使镇州”条云：

孙子阳为予言，近时寿阳驿发地，得二诗石，唐人跋云：“退之有倩桃风柳二妓，归途闻风柳已去，故云。”后张籍祭退之诗云“乃出二侍女，合弹琵琶筝”者，非此二人耶？

是牧斋暗以韩退之自比，而以河东君比柳枝或风柳，惠香比绛桃或倩桃。然则此惠香之真名中当有“桃”字或“绛”字。“桃”字恐是小名，甚难考出，至“绛”字或与后来所传河东君妹杨绛子之名有关也。

三即观留惠香“并蒂俱栖宿有期”，代惠香“皇鸟高飞与凤期，差池一燕敢追随”及别惠香“多种夭桃媵柳枝”等句，则此女性原是河东君之密友，后来又独立门户，如河东君与徐云翾之关系。

由第一点引申，河东君于崇祯十三年庚辰春离杭州至禾城养疴及牧斋述河东君病中之语，当与惠香之居处有关。由第二点及第三点引申，疑后来讹传河东君妹绛子之轶事，乃好事者就此演变而成。第一点不待多论，第二及第三点则须略征传讹之说，辨析真伪，而究其演变伪造之所由焉。

徐乃昌《闺秀词钞·补遗·杨绛子传》附《柴紫芳芦峰旅记》略云：

柳河东君如是归虞山蒙叟后，其妹杨绛子犹居吴江垂虹亭，鄙姊之行，遂不与人往来。构一小园于亭畔，归心禅悦。尝谒灵岩支硎等山，飘遥闲适，视乃姊之迷落于白发翁者，不啻天上人间。嘉兴薛素素女士慕其行，特雇棹担书访绛子于吴门，相见倾倒，遂相约不嫁男子。乃同至慧泉，溯大江而上，探匡庐，入峨眉，题诗铜塔，终隐焉。其后素素背盟，复至槜李，绛子一人居川中，足迹不至城市。河东君数以诗招之，终不应。未几卒，著有《灵鹃阁小集》行世。其《春柳寄爱姊，调高阳台》一阕，盖讽之也。

寅恪按：柴氏所记有可信者，亦有不可信者，当分别观之。“绛子”之“绛”不仅与桃花颜色有关，且可与牧斋诗用韩退之之妾绛桃之名相合。绛子“居吴江垂虹亭”，谒苏州之“灵岩支硎等山”及薛素素“访绛子与吴门”等事，又可与牧斋《永遇乐》词、《舟中赠惠香及玩月》诗等相印证。然则绛子与河东君之关系，乃勾栏中姊妹行辈之名分，非真同产，此其可信者也。至绛子与薛素素相约不嫁男子一端，则大谬特谬。请征旧记，以明其妄。

缪荃孙《云自在堪笔记》“书画”门“薛素素小影”条载胡孝辕《读书日录》云：

薛素素南都院妓，姿性澹雅。工书，善画兰，时复挟弹走马，翩翩男儿俊态。后从金坛于褒甫玉嘉有约矣，而未果。吾郡沈虎臣德徐竟纳为妾。合欢之夕，郡中沈少司马纯甫、李孝廉伯远偕诸名士送之。姚叔祥有诗云：“管领烟花只此身，尊前惊送得交新。生憎一老少当意，勿谢千金便许人。含泪且成名媛别，离肠不管沈郎嗔。相看自笑同秋叶，妒杀侬家并蒂春。”褒甫恨薛之爽约及沈之攘爱也，寄赠薛三律云：“锦水飞来第二身，蕙心更擅艺如神。相怜南国应无辈，不悟东家别有邻。纨扇写留骑凤女，实符赍向驭龙人。碧山烟外含愁思，犹似蛾眉隔座颦。凉壁哀蛩吊蕙帷，计狂祝梦又多违。锦书织恨盈千轴，钿带萦愁减一围。弱水药来娥月皎，明河槎去客星微。越人不肯归西子，花泣吴宫掩夕扉。铜标志里候灵芸，中道香车改辙闻。魂逐飞蓬辞夜幕，泪随落叶点秋裙。尾生作鬼难仇水，巫女为神易变云。自古情多欢便少，双栖何必笑离群。”

《列朝诗集·闰》卷四《薛素素小传》略云：

素素少游燕中，为李征蛮所嬖。其画像传入蛮峒，酉阳彭宣慰深慕好之。北里名姬至于倾动蛮夷，古所希有也。中年长斋礼佛，数嫁皆不终。晚归吴下富家翁，为房老以死。

《明诗综》卷九八《薛素素小传》云：

素素小字润娘，嘉兴妓。有异才。数嫁皆不终。有《南游草》。

又同书同卷《诗话》略云：

予见其手写水墨大士甚工。董尚书未第日，授书禾中，见而爱之，为作小楷心经，兼题以跋。尝侍沈孝廉景倩巾栉。

寅恪按：孝辕所记素素事及姚于诗，皆可供谈助，故详录之。至竹垞所述，大抵本之牧斋，唯言董香光未第日见素素所绘观音像而爱之，为写《心经》兼题以跋之事，乃新增材料中最可注意者，既出自竹垞目睹，自是可信。据牧斋所言素素“数嫁皆不终，晚归吴下富家翁，为房老以死”，则柴氏所言“素素背盟”一端，亦颇得实。又酉阳在四川境，则柴氏称绛子与素素同游川中之说，或由此误传，亦有可能。然此诸端，皆不足深论。独绛子与素素相约不嫁男子一点，则须略考素素绛子两人之年龄。据嘉庆修《松江府志》卷五四《董其昌传》略云：

董其昌字玄宰，华亭人，万历十七年进士，选庶吉士。

及同书《选举表》云：

明举人，万历十六年戊子科，董其昌，玄宰。

然则玄宰至早在万历十六年以前，即其尚未中式乡试以前，遇见素素于嘉兴，此时素素之年龄至少亦不能小于十五岁。从此年下数至崇祯十四年辛巳，即河东君适牧斋之岁，共为五十三年，则素素年已六十八岁矣。绛子既称河东君之妹，河东君适牧斋之时，年二十四岁，绛子之年当更较少。世间若有年近古稀之老妪，转与二十上下妙龄之少女，共为盟誓，不嫁男子者，禹域之外，当今之时，何所不有，或亦可能，至于三百年前崇祯之季，自无此奇事，可以决言，故紫芳所述，其谬妄不待辨也。

柴氏所记绛子与素素同约不嫁男子之事，虽是大谬，然其他所言绛子诸端，要不无有相当之真实性，复由此真实性，演变成为此鄙薄其姊“迷落于白发翁”之故事，并流传其《高阳台·寄爱姊》一词，即徐氏《闺秀词钞补遗》所录者是也。鄙意惠香是否与绛子实为一人，尚待考实，今难断定。前论《河东君与汪然明尺牍》第五通时，附述张宛仙之事。汪然明于顺治九年壬辰，始识宛仙于嘉兴，称其名为“香隐校书”。又宛仙和然明四绝句之二有句云，“风韵何如半野堂”，则名字地域人事三者之关系，宛仙颇有与惠香实为一人之嫌疑。假定崇祯十三年庚辰牧斋于嘉兴舟中作诗示惠香之时，而惠香年龄为十五至十八岁者，则顺治九年壬辰应为二十七至三十岁。据此等年龄推论，固可称为河东君之妹。又就然明称其在顺治九年至十二年之间，匿影不出，不轻见人，及游人问津，显贵爱慕，诸端推之，皆与其年龄情事约略适合。然则宛仙岂即惠香欤？是耶？非耶？姑备一说于此，殊未敢自信也。

又据荛圃之言，牧斋原藏元刻本《阳春白雪》所钤印章中，除“惠香阁”一章外，尚有“女史”及“惜玉怜香”两章之问题。“女史”二字，前于论《河东君尺牍》时，曾引汪然明所下“闺秀”与“女史”之界说，兹不必再赘。若依汪氏之说，惠香当日至牧斋家时，其身份本是“女史”，故知此“女史”之章，非后之好事者所伪造也。至于“惜玉怜香”一章，则关于黄皆令媛介之问题，前第二章引《吴梅村诗话》、邓孝威《天下名家诗观》及王渔洋《池北偶谈》，并第三章引汤漱玉《玉台画史》诸节中已略涉及皆令，兹请止就皆令与牧斋及河东君之关系一点，更少详言之。其他诸端虽饶兴趣，然以本文范围之故，终须有所限制，未可喧宾夺主也。

周勒山《铭林下词选》卷一一“黄媛介”条云：

媛介久以诗文擅名，其书画亦为世所称赏。作离隐歌序云：予产自清门，归于素士。兄姊（原注：“名媛贞”）雅好文墨，自少慕之。乃自乙酉逢乱被劫，转徙吴阊，迁迟白下，后入金沙，闭迹墙东（原注：“琴张居士名园”）。虽衣食取资于翰墨，而声影未出于衡门。古有朝隐、市隐、渔隐，予殆以离索之怀，成其肥遁之志焉。将还省母，爰作长歌，题曰离隐。归示家兄，或者无曹妹续史之才，庶几免蔡琰居身之玷云尔。

寅恪按：媛介之《离隐歌》，今未能得见，即歌序之文，诸书虽有转载，但多所删改，盖涉忌讳使然。就所见诸本，唯周氏之书，似最能存其旧观，故依录之。序文中“后入金沙，闭迹墙东”及原注“琴张居士名园”之“琴张居士”为何人，初未能知，后检杨钟羲《雪桥诗话续集》卷一云：

金坛张明弼字公亮，号琴张子，为顾黄公丈人行。

乾隆修《金坛县志》卷八《人物志》“文学”门《张明弼传》略云：

张明弼字公亮。天启丁卯游北雍，翰林齐心孝馆致之，编修黄道周尤心契。崇祯癸酉登贤书，丁丑五十四始成进士，授揭阳知县。谪浙江按察司照磨。升台州推官。逾年升户部陕西司主事。愤马士英阮大铖当国，不赴。年六十九卒。著《萤芝集》二十卷，《兔角诠》十卷，《蕉书》三十乘。

又同书卷一二《杂志》“古迹”门云：

墙东园，在县西十二里方边村，张明弼别业。

始知“琴张居士”即张明弼，“名园”即墙东园。

歌序中最可注意者，为“乙酉逢乱被劫，转徙吴阊，迁迟白下，后入金沙，闭迹墙东”及“将还省母，爰作长歌，题曰离隐。归示家兄，或者无曹妹续史之才，庶几免蔡琰居身之玷云尔”等语。黄皆令于清兵攻取江浙之际，逢乱被劫，后始得脱，有关材料多所讳删，故今不能详悉其本末，但取当时类似之记载推测之亦可得其大略。由此引申，更于皆令当日社会身份之问题，可得一较明晰之通解也。此问题请分乙酉逢乱以前及以后两时期言之。

《明诗综》卷八六“闺”门《黄媛贞小传》云：

媛贞字皆德，秀水人。先世父贵阳守副室，有《卧云斋诗集》。俞右吉云：亡友黄鼎平立二妹，一字皆德，一字皆令，均有才名。皆德为贵阳朱太守房老，深自韬晦。世徒盛传皆令之诗画，然皆令青绫步障，时时载笔朱门，微嫌近风尘之色，不若皆德之冰雪净聪明也。

盛枫撰《嘉禾征献录》卷五〇“黄媛贞”条云：

年十五六，同邑贵阳知府朱茂时过其门，闻读史记，询之旁人，则贞也。力求媒妁娶为妾。能诗词，工书法。凡启札皆出其手。无子，以老寿终。

同书同卷“黄媛介”条云：

媛介字皆令，亦善诗文，工书法，少许杨氏，杨贫，以鬻畚为业。父母欲寒盟，介不可，卒归杨。

寅恪按：嘉兴黄氏虽是盛门，然皆令所出之支派，殊为式微。观其姊皆德，竟可聘作宰相朱国祚从孙茂时之妾一事，即可证明其家之社会地位甚低。皆令之许聘杨世功时，年龄必甚幼小，世功乃贫至“鬻畚为业”，则皆令之家，其贫苦当亦相去不远，故黄鼎一门，在当日宜为士大夫所轻视，皆令固亦可作妾，与其姊相类。前于第二章论张溥欲娶皆令事，疑其是娶为妾，而非为妻。皆令于《离隐歌·序》开宗明义谓“予产自清门，归于素士”，盖所以辨白其社会地位，非泛泛自述之辞也。

乙酉逢乱被劫之事今殊难详考，然即据清高宗批《历代通鉴辑览》卷一一七附《明唐王本末》“顺治二年六月”条云：

嘉兴已归附，而土绅屠象美等，复聚众据城拒守。大兵还攻之，半月而破。

及《有学集》卷二〇《赠黄皆令序》云：

南宗伯署中，闲园数亩，老梅盘拿，柰子花如雪屋。烽烟旁午，诀别仓皇。皆令拟河梁之作，河东抒云雨之章（寅恪按：《毛诗·殷其雷传》云：“山出云雨。”及笺云：“大夫信厚之君子。为君使，功未成。归哉归哉，劝以为臣之义未得归也。”牧斋盖用此义，谓皆令可归家，而己则不能也）。分手前期，暂游小别。

可知当清兵南来，南京危急时，皆令即从牧斋礼部尚书署中归返嘉兴，其后屠象美等举兵抗清，及嘉兴城为清兵攻陷，皆令殆于此际为清兵所劫。被劫经过，今依据《过墟志感》所述刘寡妇事，可以推知。此书记载虽不尽可信，然当时妇女被劫经过，尚与真相不甚相远。其书谓刘寡妇初由常熟被劫至松江，复由松江归旗安置江宁，其兄及婿见有得许亲人领回之令条诸端，谅是当日一般情事（详见《过墟志感·下》）。皆令之至苏州，当与刘寡妇之至松江相同，其又至江宁，则亦与刘寡妇不异。若其至金坛，则当是依“许亲人领回”之条例也。皆令此次经过，其《离隐歌》中必有叙述，今既不可得见。顷存《丙戌清明》一首，当是被劫之时，或距此时不远所作，兹录于下：

倚柱空怀漆室忧，人家依旧有红楼。思将细雨应同发，泪与飞花总不收。折柳已成新伏腊，禁烟原是古春秋。白云亲舍常凝望，一寸心当万斛愁（见梁乙真《清代妇女文学史》第一章第二节“秀水黄皆令”条）。

皆令既被劫复得脱，当时必有见疑于人之情事，而其兄尤引以为耻辱，故《离隐歌序》云，“归示家兄，庶几免蔡琰居身之玷”，即指此而发也。皆令自经此役，其社会身份颇为可疑，今录吴梅村王渔洋李武曾商媚生诸人之诗于下，以为例证。

吴伟业《梅村家藏稿》卷六《诗前集·六·题鸳湖闺咏》四首之一云：

石州螺黛点新妆，小拂乌丝字几行。粉本留香泥蛱蝶，锦囊添线绣鸳鸯。秋风捣素描长卷，春日鸣筝制短章。江夏只今标艺苑，无双才子扫眉娘。

徐釚《本事诗》卷一〇所录王士祯《观黄皆令吴岩子卞篆生书扇各题一诗》之《黄皆令扇》诗云：

归来堂里罢愁妆，离隐歌成泪数行。才调只应同卫铄，风流底许嫁文鸯。萧兰宫掖裁新赋，香茗飘零失旧章。今日贞元摇落客，不将巧语忆秋娘（参《池北偶谈》卷一二“黄媛介诗”条及同书卷一八“妇人画”等条）。

同书卷一二所录李武曾良年《黄皆令归吴，杨世功索诗送行》二首云：

曾因庑下栖吴市，忽忆藏书过若耶。愁杀鸳鸯湖口月，年年相对是天涯。

盛名多恐负清闲，此去兰陵好闭关。柳絮满园香茗坼，侍儿添墨写青山。

杜氏辑《祁忠惠公遗集·附商夫人香奁集》《赠闺塾师黄媛介》七律（寅恪按：杜氏辑本附载眉生诸女诸子妇等与皆令唱酬诗颇多，兹不备引。邓汉仪《天下名家诗观初集》卷一二所选《商祁诸闺秀诗》亦载此七律，自是出自《梅市诗钞》，依毛奇龄《西河合集》卷六一“册书后”类“梅市唱和诗抄稿书后”条，可以推知。又检邓氏所选眉生诗有《送别黄皆令》五古一首，今仍存于《景兰集》中，但邓氏选本无赠皆令七律）云：

门锁蓬蒿十载居，何期千里购云裾。才华直接班姬后，风雅平欺左氏余。八体临池争幼妇，千言作赋拟相如。今朝把臂怜同调，始信当年女校书。

寅恪按：梅村“无双才子扫眉娘”及眉生“始信当年女校书”之句，虽皆用计有功《唐诗纪事》“薛涛”条所载胡曾诗（参《全唐诗》第十函胡曾《赠薛涛》七绝）云：

万里桥边女校书，琵琶花下闭门居。扫眉才子知多少，管领春风总不如。

未免拟人非其伦。然此病亦词人所常有，可不深论。唯渔洋“今日贞元摇落客，不将巧语忆秋娘”之语，则用韦縠《才调集》卷一白居易所作《江南喜逢萧九彻，因话长安旧游，戏赠五十韵》中，“巧语许秋娘”之句。关于此“秋娘”，寅恪已于拙著《元白诗笺证稿》“琵琶引”章有所论证，兹不赘言。但“秋娘”为贞元时长安名妓，渔洋自比香山，而以秋娘比皆令，今日观之，颇为可怪。夫渔洋平日作诗，其用事精确，固不及同时之顾亭林，然检腹趁韵，何乃一至于此耶？故就此推论，则知皆令乙酉逢乱被劫之后，其社会身份必有见疑于人者，《离隐歌·序》中“虽衣食取资于翰墨，而声影未出于衡门”之句，及序文末述所以作此歌主旨之“庶几无蔡琰居身之玷”一语，乃得通解矣。

更由是推之，渔洋诗“风流底许嫁文鸯”句中之“底许”者，“何可”之意，亦当指皆令乙酉逢乱被劫之事而言。《三国志·魏志》卷二八《诸葛诞传》附载“文钦子鸯事迹”略云：

钦子鸯将兵在小城中，闻钦死，勒兵驰之，众不为用。鸯单走逾城出，自归大将军。

颇疑皆令乙酉逢乱，为清军将领所劫，其人原本降将，如李成栋之比者，渔洋因得取譬文鸯，然终难考知也。

《有学集》卷二〇《赠黄皆令序》云：

红袖告行，紫台一去，过清风而留题（寅恪按：厉鹗《宋诗纪事》卷八七“闺媛”类载：南宋末临海王氏为元兵所劫，过清风岭题崖石七律一首。本末详樊榭所引孙道易《东园客谈》），望江南而祖别。少陵堕曲江之泪（寅恪按：牧斋此句或暗指皆令被清兵所劫后，转送至金陵之事，即《离隐歌·序》所谓“迁迟白下”，非泛用少陵“哀江头”诗之古典也），遗山续小娘之歌（寅恪按：详见《元遗山诗集》卷六《乐府·续小娘歌》十首，施国祁笺注。）世非无才女子，珠沉玉碎，践戎马而换牛羊，视皆令何如？

亦足反证皆令初为清军所劫，而后得脱者。既被劫掠，乡里当必谣诼纷纭，不便即返，免致家人难堪，此所以离家为隐遁之故也。

渔洋“萧兰宫掖裁新赋，香茗飘零失旧章”与武曾“此去兰陵好闭关”及“柳絮满园香茗坼”之句，俱咏媛介本事，故辞语相同。今以材料缺乏，未能考知。但检康熙修《常州府志》卷二〇“古迹”门云：

茶舍在罨画溪，去湖一里。李棲筠守常州时，有僧献阳羨佳茗，陆羽以为芬香冠绝他境，可供尚方。遂置舍。

常州即古兰陵之地，陆羽又以为阳羨茶芬香冠绝他境，则王李诗语或与之有关耶？渔洋“萧兰宫掖裁新赋”句，“萧兰”疑用陆士衡《怀土赋》“甘堇荼于饴芘，缔萧艾其如兰”语（见《汉魏百三名家集》卷六《平原集》卷一）。《怀土赋》与《离隐歌》皆思归之作，且取以譬黄杨之婚姻也。《宫掖裁新赋》当用《晋书》卷三三《左贵嫔传》“受诏作愁思之文，因为《离思赋》”之典，殆指《离隐歌》，或皆令他作也。其以此故事相比者，非仅因皆令才华有似左芬，亦以《晋书》此传有“姿陋无宠，以才德见礼”之语，与梅村《鸳湖闺咏》四首之四“才比左芬年更少”句，辞意正同。盖皆令之不与其他被劫妇女，如刘寡妇及宋蕙湘、广陵张氏辈同其命运者（见邓汉仪《天下名家诗观初集》卷一二宋蕙湘《题卫源旅舍》七绝四首及广陵张氏《西沟道中泪笔》七绝五首），当由貎陋之故，吴王作诗，乃实录而非讥诮。牧斋以皆令不似明妃之“一去紫台连朔漠”为皆令幸，诚可信可哀矣。

武曾诗“曾因庑下栖吴市，忽忆藏书过若耶”，下句指皆令于顺治十五年自杭州往游绍兴，与祁彪佳夫人商景兰并其诸女及子妇唱和事（见《西河合集》卷六一“册书后”类“梅市唱和诗抄稿书后”条）。“若耶”在绍兴境，而祁氏《淡生堂藏书》又著称于东南者也。上句用《后汉书·列传》卷七三《逸民传·梁鸿传》“遂至吴，依大家皋伯通，居庑下”之文，固不待言。但此句取譬之皋伯通庑下，乃指牧斋之绛云楼而言。

皆令之往来虞山，居牧斋家，第二章论《梅村诗话》及第三章论《玉台画史》时，已略及之。兹更稍详述其事于下。

《众香词·乐集族》里《女宗类选录·黄媛介词·眼儿媚·谢别柳河东夫人》云：

黄金不惜为幽人，种种语殷勤。竹开三径，图存四壁，便足千春。 匆匆欲去尚因循，几处暗伤神。曾陪对镜，也同待月，常伴弹筝。

又《前调》云：

剪灯絮语梦难成，分手更多情。栏前花瘦，衣中香暖，就里言深。 月儿残了又重明，后会岂如今。半帆微雨，满船归况，万种离心。

寅恪按：此两词皆谢别河东君之作。第一词上半阕“黄金不惜为幽人”句，河东君资助皆令者必不少，此语当是实录。下半阕“曾陪对镜，也同待月，常伴弹筝”及第二词上半阕“衣中香暖，就里言深”诸句，更足证黄柳二人实为闺中密腻挚友也。“曾陪对镜”辞语新隽。第三章谓陈眉公《赠杨姬》五言绝句，疑是为河东君而作，倘此假设果能成立，则此黄柳同照之镜，必不致扑碎矣。

更可注意者，为第二首下阕“月儿残了又重明，后会岂如今”之语。月残复明，可能是媛介以月缺之时，来访河东君，月明之后乃始别去，然颇疑皆令此语别有深意。此词作于何年，今不易考，若作于乙酉以后，则当谓后会之时，明室复兴，不似今日作词之际，朱明之禹贡尧封仅余海隅边徼之残山剩水。前引《有学集》卷三《夏五诗集》《留题湖舫》第二首“杨柳风流烟草在，杜鹃春恨夕阳知”之句，因推论河东君复楚报韩之志，今观皆令此词，殆有同心者，此即所谓“就里言深”者欤？又前引皆令《丙戌清明》诗“倚柱空怀漆室忧，人家依旧有红楼”及“折柳已成新伏腊，禁烟原是古春秋”等句，可与此词相证发。后之读皆令诗词者，当益悲其所抱国家民族之思，不独个人身世之感矣。

《吴诗集览》卷一二上《鸳湖闺咏》四首之三云：

绛云楼阁敞空虚，女伴相依共索居。学士每传青鸟使，萧娘同步紫鸾车。新词折柳还应就，旧事焚鱼总不如。记向马融谭汉史，江南沦落老尚书。

寅恪按：梅村此首乃专言黄与柳钱之关系者。靳氏注中于古典颇备，而今典如言“纳柳氏在鸳湖舟中，则皆令与柳旧为女伴矣”则甚误，兹姑不详辨，唯言“索居上有相依字共字亦奇”，能解梅村微妙之意，殊为可取。所可笑者，吴诗此首以马融比牧斋，固与受之平生以国史自任者相合，但取皆令《离隐歌·序》“虽无曹妹续史之材”，实以曹大家自命之意，及河东君访半野堂初赠牧翁诗之“声名真似汉扶风”（见《东山酬和集》卷一《河东君诗》第一首），亦以马季长比钱氏者相同。综合观之，牧斋何幸得此两曹大家为女师，“伏于阁下受读”耶（见《后汉书·列传》卷七四《列女传·曹世叔妻传》）？

《初学集》卷三三《女士黄皆令集序》略云：

皆令本儒家女，从其兄象三受书。归于杨郎世功。歌诗画扇流传人间。晨夕稍给，则相与帘阁梯几，拈仄韵，征僻事，用相娱乐而已。有集若干卷，姚叟叔祥叙而传之。皆令又属杨郎过虞山，传内言，以请序于余。余尝与河东君评近日闺秀之诗。余曰：“草衣之诗近于侠。”河东君曰：“皆令之诗近于僧。”夫侠与僧，非女子本色也。此两言者，世所未喻也。皆令之诗曰：“或时卖歌诗，或时卖山水。犹自高其风，如昔鬻草履。”又曰：“灯明唯我影，林寒鸟稀鸣。窗中人息机，风雪初有声。”再三讽咏，凄然诎然，如霜林之落叶，如午夜之清梵，岂非白莲南岳之遗响乎？河东君言僧者，信矣。由是而观，草衣之诗，可知已矣。叔祥之序荟萃古今淑媛，以媲皆令，累累数千言。譬之貎美人者，不论其神情风气，而必曰如王嫱，如西施，如飞燕合德。此以修美人之图谱，则可矣，欲以传神写照，能无见笑于周昉乎？癸未九月虞山牧斋老人为其序。

《有学集》卷二〇《赠黄皆令序》略云：

绛云楼新成，吾家河东邀皆令至止。砚匣笔床，清琴柔翰，挹西山之翠微，坐东山之画障。丹铅粉绘，篇什流传，中吴闺闼，侈为盛事。今年冬，余游湖上，皆令侨寓秦楼，其穷日甚，湖上之人莫或过而问焉。沧海横流，劫灰荡扫，绛云图书万轴，一夕煨烬。河东湖上诗“最是西泠寒食路，桃花得气美人中”，皆令苦相吟赏。今日西湖追忆此语，岂非穷尘往劫。河东患难洗心，忏除月露，香灯禅版，净侣萧然。皆令盍归隐乎？当属赋诗以招之。

寅恪按：皆令与河东君虽皆著籍嘉兴，然其相识始于何年，今不易考。观《初学集》卷一七《移居诗集》《牧斋与姚叔祥共论近代词人》七绝十六首中，其第十一首云：

不服丈夫胜妇人，昭容一语是天真（原注：《吕和叔上官昭容书楼歌》云：自言才艺是天真，不服丈夫胜妇人”）。王微杨宛为词客，肯与钟谭作后尘。

其第十二首云：

草衣家住断桥东（原注：“王微自称草衣道人”），好句清如湖上风。近日西陵夸柳隐，桃花得气美人中（原注前已引，兹从略）。

则牧斋于崇祯十三年庚辰秋间作十六绝句，止言王杨柳三人，而不及媛介，可知牧斋尚未见媛介之诗，亦不识其人。据《初学集》卷二〇下《东山诗集》《灯下看内人插甁花，戏题四绝句》其一云：

水仙秋菊并幽姿，插向磁甁三两枝。低亚小窗灯影畔，玉人病起薄寒时。

此四绝句后第二题即《绛云楼上梁，以诗代文八首》。牧斋《黄皆令集序》作于崇祯十六年癸未九月，正河东君病起之时，其《赠黄皆令序》云“绛云楼新成，吾家河东邀皆令至止”，则皆令之游虞山、居绛云楼，当在崇祯十六年冬或稍后，亦恐是第一次至牧斋家也。

牧斋序皆令集，表面上不以姚士粦之文为然，实际上暗寓皆令才高貎寝之意。《东坡集》卷九《续丽人行》序云：

李仲谋家有周昉画背面欠伸内人，极精。戏作此诗。

其诗结语云：

君不见孟光举案与眉齐，何曾背面伤春啼。

此牧斋所以有“能无见笑于周昉”之语，实寓蒯通说韩信“相君之背”之意也。又牧斋屡游西湖，其赠皆令序中“今年冬，余游湖上”之“今年”，未能确定其为何年，但必在河东君《赠黄若芷大家》诗前不甚久之时间也（见第五章所论）。牧斋既有“当属赋诗招之”之语，则牧斋赠皆令序时，皆令当已久未至虞山矣。此后皆令又曾否至虞山，亦未能考悉也。牧斋赠序谓皆令“侨寓秦楼”，不知有所实指，抑或用典？若用典者，疑非用《列仙传》萧史弄玉故事，而用《古乐府·陌上桑》“日出东南隅，照我秦氏楼”，即“使君自有妇，罗敷自有夫”等句之意也。

《梅村家藏稿》卷三一《黄媛介诗序》略云：

黄媛介者，体自高门，夙亲柔翰。逮夫亲故凋亡，家门况瘁。感襄城之荀灌，痛越水之曹娥。恨碎首以无从，顾投身其奚益。蔡琰则唯称亡父，马伦则自道家君。陨涕何言，伤心而已。唯长杨曾经献赋，而深柳可以读书（原注：“所居深柳读书堂”）。点砚底之青螺，足添眉黛.记诗中之红豆，便入吹箫。共传得妇倾城，翻为名士.却令家人窃视，笑似诸生。所携唯书卷自随，相见乃铅华不御。发其旧箧，爰出新篇。即其春日之诗，别仿元和之体，可为妙制，允矣妍辞。仆也昔见济尼，早闻谢蕴。今知徐淑得配秦嘉，是用览彼篇章，加之诠次。庶几东海重闻桃李之歌，不数西昆止载蘼芜之赋尔。

寅恪按：梅村此序述皆令本末颇备，唯今日以材料残缺之故，不易确知。其取譬荀灌曹娥，则疑是乙酉皆令逢乱时事。荀灌见《晋书》卷九六《列女传·荀崧小女灌传》，借用以指皆令于乙酉岁清兵攻围嘉兴时，逢乱被劫事。曹娥见《后汉书·列传》卷七四《列女传·孝女曹娥传》，岂皆令之父于乙酉乱时溺死耶？今难考已。“东海”用鲍明远及其妹事，鲍氏本东海人（见《宋书》卷五一“宗室”及《南史》卷一三“宋宗室及诸王”条上，《临川烈武王道规传附鲍照传》）。《桃李之歌》用李太白“会桃李之芳园，序天伦之乐事”语（寅恪按：此依《全唐文》卷三四九《李白·三》之本。此本题为《春夜宴从弟桃花园序》，而文中作“会桃李之芳园”。今李集诸本或题与文俱作“桃花”，或俱作“桃李”，恐非。盖“桃花”者，乃园之本名，“桃李”者，乃太白所改字，以免“花”与“芳”之重复，且声律更协调耳），希望皆令与象三兄妹复归于好。“西昆”借用西昆诗体主要人杨亿之姓，以指杨世功，“蘼芜之赋”则用《玉台新咏》卷一《古诗》“上山采蘼芜”之典，竟指世功为“故夫”，颇疑黄杨夫妇实有仳离之事。梅村于《鸳湖闺咏》第四首结语云：“往事只看予薄命，致书知己到长干”，乃用李太白《长干行》二首之一“同居长干里，两小无嫌猜”及“早晚下三巴，预将书报家”之语（见《全唐诗》第三函《李白·三》），亦希望皆令与世功夫妇复归于好之意。骏公诗文，辞旨敦厚，可谓善处人骨肉间矣。

综合惠香及皆令与钱柳之关系观之，乃知牧斋“惜玉怜香”之章盖有所实指，非泛用成语也。“香”乃惠香之名，固不待言，“玉”则《离隐歌·序》中皆令自言“庶几无蔡琰居身之玷”。河东君题其画扇，又称之为“无瑕词史”，皆令自比于无玷之玉，于此可证，故“玉”亦皆令之名也。此“玉”此“香”皆牧斋所欲兼收并蓄，而不致与河东君有尹邢避面之事者。“惠香阁”固为惠香所居，《玉台画史》言皆令画扇有“东山阁”题字，然则此“东山阁”亦“惠香阁”之比也（可参第五章《论绛云楼〈上梁〉诗》）牧斋有志不成，其理由之关于皆令者，乃社会制度问题，不俟赘论。至于惠香则未知其故，盖由惠香本末无从详考所致。第一章拙诗云“尚托惠香成狡狯，至今疑滞未能消”，意在于此。当世通人倘能补此遗憾，则幸甚矣。

（七）

复次，陈其年《妇人集》“姑苏女子圆圆”条下冒褒注云：

吴县叶襄《赠姜垓百韵》诗有云：酒垆寻卞赛，花底出陈圆（寅恪按：叶襄字圣野，长洲人，事迹见同治修《苏州府志》卷八八并《明诗综》卷七七“叶襄”条附《静志居诗话》及《陈田明诗纪事》卷二二“叶襄”条。圣野与牧斋之关系，可参《有学集》卷五《绛云余烬诗·下》《冬夜假我堂文宴》诗《和圣野》七律及同书卷一九《叶圣野诗序》等。又《板桥杂记·下》“轶事”门“莱阳姜如须游于李十娘家”条，虽所记为如须游南京时事，与苏州无涉，但如斯为人之风流好事，亦借此可窥见一斑矣）。

足见当崇祯季年陈卞俱为姑苏负盛名之佳丽，然云装不与畹芬同被中贵外戚劫去，亦可谓幸事。至玉京是否避居他地遂得脱免，则未能知。

又《梅村家藏稿》卷三“圆圆曲”条略云：

专征箫鼓向秦川，金牛道上车千乘。斜曲云深起画楼，散关月落开妆镜。传来消息满江乡，乌桕红经十度霜。教曲妓师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时只受声名累，贵戚名豪竞延致。一斛明珠万斛愁，关山漂泊腰肢细。错怨狂风飏落花，无边春色来天地。换羽移宫万里愁，珠歌翠舞古梁州。为君别唱吴宫曲，汉水东南日夜流。

寅恪按：梅村《听女道士卞玉京弹琴歌》（见《梅村家藏稿》卷三）中有“归来女伴洗红妆，枉将绝技矜平康，如此才足当侯王”，可与此曲“浣沙女伴忆同行”及“有人夫婿擅侯王”等句参证。又梅村《过锦树林玉京道人墓诗》（见《梅村家藏稿》卷一〇）中有“乌桕霜来映夕曛”及“翻笑行人怨落花，从前总被春风误”，亦可与此曲“乌桕红经十度霜”及“错怨狂风飏落花，无边春色来天地”等句参证也。童时诵此曲，以为“浣沙女伴”乃是泛指，由今思之，恐梅村之意，偏重云装而言，故“十度霜”之语，与《琴河感旧》诗（见《梅村家藏稿》卷六）及《听卞玉京弹琴歌》二题，尤有密切关系。所以有此假设者，盖畹芬于崇祯十五年壬午春间，由吴被劫至燕（详见第五章引《影梅庵忆语》述辟疆于崇祯十五年壬仲春闻得其父宗起量移之耗，由毘陵至吴门，则畹芬于十日前已被劫北去事），历十年为顺治八年辛卯，此时月所已由锦州移镇汉中，又奉率师入蜀之旨（见《清史稿》卷四《世祖本纪》“顺治五年四月丁亥吴三桂自锦州移镇汉中”条及同书卷五“顺治八年九月壬午命吴三桂征四川”条，并《清史列传》卷八〇《逆臣传·吴三桂传》等），此曲“专征箫鼓向秦川，金牛道上车千乘”谓月所由秦入川之事。梅村得闻月所入蜀新命约在顺治八年初冬，即“传来消息满江乡，乌桕红经十度霜”矣。至“斜谷云深起画楼，散关月落开妆镜”，并“珠歌翠舞古梁州”及“汉水东南日夜流”等句，则叙写汉中地域之辞语也。

抑更有可申论者。《三国志·蜀志》卷五《诸葛亮传》云：“将军身率益州之众，出于秦川。”《文选》卷三〇《谢灵运拟魏太子邺中集诗·王粲》诗序云：“家本秦川贵公子孙。”（寅恪按：仲宣乃山阳高平人太尉王龚之曾孙、司空王畅之孙，世为豪族，所谓“贵公子孙”也。见《后汉书·列传》卷四六《王龚传》）武乡康乐所言之地域范围，俱不包括四川，此乃汉魏六朝“秦川”二字之界说。梅村借用“秦川”之成语，兼赅陕西四川而言，实非旧日之本义也。

又《说郛》卷四《三梦记》之二（参孟啓《本事诗》“征异”门及《唐诗纪事》卷三七“元稹”条）云：

元和四年河南元微之为监察御史，奉使剑外。去逾旬，予与仲兄乐天陇西李杓直同游曲江，诣慈恩佛舍，遍历僧院，淹留移时，日已晚，同诣杓直修行里第，命酒对酬甚欢畅。兄停杯久之，曰：微之当达梁矣（寅恪按：《本事诗》及《唐诗纪事》述此事，非知退原文，“梁”作“褒城”或“褒”。检《新唐书》卷四〇《地理志·山南西道》云：“兴元府汉中郡，赤，本梁州汉川郡。开元十三年以梁凉声近，更名褒州。二十年复曰梁州。天宝元年更郡名。兴元元年为府。”故“梁”“褒”可互称。微之赋诗在元和四年，遂有“古梁州”之句也）。命题一篇于屋壁。其词曰：“春来无计破春愁，醉折花枝当酒筹。忽忆故人天际去，计程今日到梁州。”实二十一日也。十许日会梁州使适至，获微之书一函，后寄《纪梦诗》一篇，其词云：“梦君兄弟曲江头，也入慈恩院里游。属吏唤人排马去，觉来身在古梁州。”（寅恪按：《元氏长庆集》卷一七《梁州梦》诗“兄弟”作“同绕”，“也入”作“也向”，“院里”作“院院”，“属吏唤人排马去”作“亭吏呼人排去马”，“觉来”作“忽惊”，大抵较佳。盖微之梦中同游者，尚有李杓直建，非止白氏兄弟。知退此记中有“遍历僧院”，微之诗题原注有“慈恩诸院”，与“院院”语合。“亭吏”指汉川驿亭之吏而言，若作“属吏”则太泛。“去马”谓由汉川驿向次驿驰去之马。“忽惊”更能写出梦中惊醒之情况，若作“觉来”殊为平淡，恐非元才子所宜出也）日月与游寺题诗日月率同。盖所谓此有所为，而彼梦之者矣。

复检《元氏长庆集》卷一七《使东川》诗二十二首，其第五首《梁州梦》（自注：“是夜宿汉川驿，梦与杓直乐天同游曲江，兼入慈恩寺诸院，倏然而寤，而递乘及阶，邮吏已传呼报晓矣”）云：

诗见上引。

其第十首《汉江上笛》（自注：“二月十五日夜，于西县白马驿南楼闻笛怅然，忆得小年曾与从兄长楚写汉江闻笛赋，因而有怆耳”）云：

小年为写游梁赋，最说汉江闻笛愁。今夜听时在何处，月明西县驿南楼。

据上引白记及元诗，可知乐天诗之“梁州”，微之诗之“古梁州”，皆指明清两代汉中之地而言，实梅村《圆圆曲》中“珠歌翠舞古梁州”句之出处也。《圆圆曲》世人所习诵，但此诗作成之年月，尚存疑问，而辞句典故，亦间有前贤所未及详者，故不避琐赘之讥，特附论之于此。

由是言之，《圆圆曲》之作成，应在顺治八年辛卯初冬，即与《听卞玉京弹琴歌》为同一年之作品，亦与顺治七年庚寅秋间作《琴河感旧》诗之时间，相距不甚远。至顾师轼梅村先生年谱系《圆圆曲》于顺治元年甲申，恐不过以陈吴二人，其家国兴亡、悲欢离合、前后变易之关键在顺治元年，未必实有梅村作此诗于顺治元年之确据。又同书系《琴河感旧》诗及《听卞玉京弹琴歌》于顺治七年庚寅，《琴河感旧》诗，固作于庚寅，但《梅村诗话》谓云装于顺治八年辛卯春过访，共载横塘，《听卞玉京弹琴歌》云：“此地由来盛歌舞，子弟三班十番鼓。月明弦索更无声，山塘寂寞遭兵苦”，实指其事。所谓“此地”即苏州，可为此歌作于顺治八年辛卯春间之旁证。盖吴卞两人旧地重游，不胜今昔之感，回溯十年之前，即崇祯十五年壬午，畹芬正于此时被劫北行，梅村因玉京之沦落，念畹芬之遭遇，遂赋诗及之耳。若如是解释，则《圆圆曲》中“十度霜”及“女伴”等句，皆有着落。然则骏公于一年中甚近之时间，赋此两诗，以陈卞两人前后同异情事为言，而家国身世之悲恨，更深更切。倘读吴集者，取此两诗参互并观，其了解当必较一般泛览，所得尤多，惜知此者鲜矣。

又程穆衡原笺、杨学沆补注《吴梅村先生编年诗集》，列《圆圆曲》于顺治十六年己亥，附按语云：

其时三桂有女嫁王永宁，方居苏州拙政园，故云别唱吴宫曲也。

鄙意《圆圆曲》若作于顺治十六年己亥，则与“传来消息满江乡，乌桕红经十度霜”之句，时间不合。据《清史列传》卷八〇《逆臣传·吴三桂传》，顺治十六年三桂在云南，与曲中“秦川”“金牛道”“斜谷”“散关”“古梁州”及“汉水”等语指汉中者，地域不合，程杨之言，乃由后世附会禹贡“华阳黑水唯梁州”、《汉书·地理志》“益州郡滇池有黑水祠”（见《通典》卷一七五《州郡曲·五》“古梁州”条）及云南为元代梁王封地（见《明史》卷一二四《梁王把匝瓦尔密传》及靳荣藩《吴诗集览》卷一五上《滇池铙吹》四律之解释）并误解骏公《圆圆曲》辞意所致。寅恪昔年旅居昆明，偶过某戏院，见悬有“珠歌翠舞古梁州”七字横额，亦袭用吴诗之成句，而失其本旨者之一例。可见此类误解，极为广遍，真有纠不胜纠之感矣。

复次，靳介人《吴诗集览》卷四下释此歌“十年同伴两三人，沙董朱颜尽黄土”句之“沙”为沙才，固不误，但未尽。据《板桥杂记》中“丽品”门“沙才”条略云：

沙才美而艳，善吹箫度曲。后携其妹曰嫩者，游吴郡，卜居半塘，一时名噪。才以疮发，剜其半面。嫩归叱利，郁郁死。

及《众香词》数集花丛“沙宛在”条，选宛在词《江城子·哭姊》一阕，并附录曹溶《满庭芳·高澹游招同人集纪胜堂赠嫩儿》词（寅恪按：高澹游名简，号一云山人，吴县人。事迹可参同治修《苏州府志》卷一一〇《本传》及秦祖永《桐阴论画·上》“高简”条），其下半阕云：

羞随轻浪滚，莲花步暖，软尽无痕。怪当年咤利，假借堪嗔。今日谁能拘管，算恒河，自有仙真。情何限，千堆白雪，占稳凤楼春。

然则梅村赋诗时，沙才已死，但未详何时，而嫩儿亦有被劫之事，其何时被劫，则未能考知。或谓秋岳词中“假借”之语，颇堪玩味，岂嫩儿乃后论牧斋《壬午献岁书怀》二首之二所引冒辟疆《影梅庵忆语》卷一崇祯十四年秋被劫之赝鼎畹芬欤？（寅恪偶检《小说月报》第六卷第十一号况周颐《陈圆圆事迹》引刘健《庭闻录》云：“吴妓陈沅顾寿，并名噪一时。田宏遇以重价市寿，而沅名更高，不易得。会其婿以细故得罪，欲求好，无以通媚，百计购沅以献。宏遇善之如初。”然则辟疆所谓“赝鼎”，或亦有指顾寿之可能耶？俟考）据秦逸芬《桐阴论画》所推澹游之生年及《清史列传》卷七八《贰臣传·曹溶传》论之，则秋岳此词之作，若在顺治三年至十年之间，或说方可成立。又《板桥杂记》“嫩归咤利，郁郁死”之语颇与秋岳词冲突。鄙意澹心得诸传闻，似不如秋岳亲见之可信也。今姑记于此，俟后更考。

至“沙董”之“董”，靳氏据《板桥杂记》中“丽品”门，释为董年。寅恪检余书此条，引张紫淀文峙《悼小宛》五律略云：

美人在南国，余见两双成。寂寂皆黄土，香风付管城。

故疑白死时，年已先死，靳说可通。唯冒辟疆声言小宛死于顺治八年辛卯正月二日（见第五章论牧斋《病榻消寒杂咏》四十六首之三十七《和老杜生长明妃》一首中，“吴殿金钗葬几回”句），则梅村偕玉京于是年春间游苏州之际，似已得知小宛被劫称死之事。小宛姊妹亦曾居吴门，与陈卞二沙为同时佳丽，吴诗作此联系，殊有可能。其所谓“两三人”者，沙嫩未死，沙才已死。董白死时，董年先死。董白虽称死，然实未死。陈沅则不著姓字，而意在言外。梅村下笔不苟，于此可见。

今读此歌，别有一可注意之事，即顺治七年末、八年初，清人似有点取强夺秦淮当时及旧日乐籍名姝之举，此举或与世祖之喜爱戏剧有关（可参顾师轼《梅村先生年谱》顺治九年壬辰附徐釚《词苑丛谈》卷九《纪事·四》“吴祭酒作秣陵春”条及前第三章论河东君嘉定之游节引《嘉定县志·李宜之传》）。乐籍名姝中，其尚未嫁如卞赛及此歌之“碧玉班中怕点留”者（寅恪按：《乐府诗集》卷四五李暇《碧玉歌》云：“碧玉上宫妓”，故吴诗此句目未脱秦淮乐籍者），已适人如董白及此歌所谓“乐营门外卢家泣”者（寅恪检《玉台新咏》卷九《歌词》二首之二云：“十五嫁为卢家妇。”故吴氏此句目已脱秦淮乐籍适人者）。前述汪然明于顺治九年壬辰始识张宛仙于嘉兴，而宛仙已匿影不出，不轻见人，恐亦与玉京入道避祸之事，同一原因。更细绎《听女道士卞玉京弹琴歌》结语云：

坐客闻言起叹嗟，江山萧瑟隐悲笳。莫将蔡女边头曲，落尽吴王苑里花。

则用蔡文姬胡笳十八拍之典，以匈奴比建州。梅村遣辞必非泛指，特拈出此重公案，愿与世之读吴诗者，共参究之也。

或谓惠香有为卞玉京之可能。检《梅村家藏稿》卷一〇《过锦树林玉京道人墓》诗传云：

玉京道人莫详所自出。或曰秦淮人，姓卞氏。知书工小楷，能画兰，能琴。年十八，侨虎丘之山塘。所居湘帘棐几，严净无纤尘。双眸泓然，日与佳墨良纸相映彻。见客，初亦不甚酬对。少焉，谐谑间作，一坐倾靡。与之久者，时见有怨恨色。问之，辄乱以它语。其警慧，虽文士莫及也。与鹿樵生一见，遂欲以身许。酒酣，拊几而顾曰：亦有意乎？生固为若弗解者。长叹凝睇，后亦竟弗复言。寻遇乱别去，归秦淮者五六年矣。久之，有闻其复东下者，主于海虞一故人。生偶过焉，尚书某公者，张具请为生必致之。众客皆停杯不御。已报曰：至矣。有顷，回车入内宅，屡呼之，终不肯出。生悒怏自失，殆不能为情，归赋四诗以告绝。已而叹曰：吾自负之，可奈何！逾数月，玉京忽至，有婢曰柔柔者，随之。尝着黄衣，作道人装，呼柔柔取所携琴来，为生鼓一再行，泫然曰：吾在秦淮，见中山故第，有女绝世，名在南内选择中。未入宫，而乱作，军府以一鞭驱之去。吾侪沦落分也，又复谁怨乎？坐客皆为出涕。柔柔庄且慧。道人画兰，好作风枝婀娜，一落笔尽十余纸。柔柔侍承砚席间，如弟子然，终日未尝少休。客或导之以言，弗应.与之酒，弗肯饮。逾两年，渡浙江，归于东中一诸侯。不得意。进柔柔奉之，乞身下发，依良医保御氏于吴中（参《梅村家藏稿》卷五〇《保御郑三山墓表》及《牧斋外集》卷一〇《内殿保御三山郑君七十寿序》）。保御者，年七十余，侯之宗人。筑别宫，资给之良厚。侯死，柔柔生一子，而嫁。所嫁家遇祸，莫知所终。道人持课诵戒律甚严。生于保御中表也，得以方外礼见。道人用三年力，刺舌血为保御书《法华经》。既成，自为文序之。缁素咸捧手赞叹。凡十余年，而卒。墓在惠山祇陀庵锦树林之原，后有过者，为诗吊之。

同书卷五八《诗话》云：

女道士卞玉京字云装，白门人也。善画兰，能书，好作小诗。曾题扇送余兄《志衍入蜀》一绝云：“剪烛巴山别思遥，送君兰楫渡江皋。愿将一幅潇湘种，寄与春风闻薛涛。”后往南中七年，不得消息。忽过尚湖，寓一友家不出。余在牧斋宗伯座，谈及故人。牧斋云：力能致之。即呼舆往迎。续报至矣。已而登楼，托以妆点始见。久之，云阽疾骤发，请以异日访余山庄。余诗云：“缘知薄幸逢应恨，恰便多情唤却羞。”（见《梅村家藏稿》卷六《琴河感旧四首并序》）此当日情景实语也。又过三月，为辛卯初春，乃得扁舟见访，共载横塘，始将前四诗书以赠之，而牧斋读余诗有感，亦成四律（见《有学集》卷四《绛云余烬诗·上》之《读梅村宫詹艳诗有感书后四首》）。其序曰：“余观杨孟载论李义山无题诗，以谓音调清婉，虽极其秾丽，皆托于臣不忘君之意，因以深悟风人之指。若韩致光遭唐末造，流离闽越，纵浪香奁。盖亦起兴比物，申写托寄，非犹夫小夫浪子，沉湎流连之云也。顷读梅村艳体诗，声律研秀，风怀恻怆，于歌禾赋麦之时，为题柳看桃之作。彷徨吟赏，窃有义山致光之遗感焉。雨窗无俚，援笔属和。秋蛩寒蝉，吟噪啁哳，岂堪与间关上下之音，希风说响乎？河上之歌，听者将同病相怜，抑或以同床各梦，而辗尔一笑也。”诗绝佳，以其谈故朝事，与玉京不甚切，故不录。末简又云：“小序引杨眉庵论义山臣不忘君语，使骚人词客见之，不免有兔园学究之诮，然他日黄阁易名，都堂集议，有弹驳文正二字，出余此言为证明，可以杜后生三尺之喙，亦省得梅老自下注脚。”其言如此。玉京明慧绝伦，书法逼真黄庭，琴亦妙得指法。余有《听女道士弹琴歌》（见《梅村家藏稿》卷三并参曹溶《静惕堂诗集》卷四二《题女冠卞玉京募册》题下注云：“卞与娄东学士有旧”之语）及西江月醉春风填词（见《梅村家藏稿》卷二一《西江月》四首之四《春思》及醉春风二首《春思》），皆为玉京作，未尽如牧斋所引杨孟载语也，此老殆借余解嘲。

据此，当崇祯之季，云装年十八居虎丘时，与惠香往来钱柳间之情事颇合。后梅村于顺治七年庚寅秋间，至常熟，牧斋欲负风流教主之职责，为卞吴两人重续旧好，如其前此为董冒尽力者。玉京既至牧斋家，独先见河东君，而终不与梅村睹面，足见其必入内宅熟商，并取决于河东君，然后出此。即此一端，则卞柳之为密友，又可推知，其是惠香，更可为旁证也。寅恪以为或说似颇有理，但尚少确据，未敢断定。兹以其有关当日名姝国士情谊之一种公式，并与后论河东君入道事相涉，因附录之，以供参考。

又检《吾炙集》“楚江杜绍凯苍略”条，选些山诗《奉和牧斋先生赠旧校书》二首，今杜濬《变雅堂文集》附苍略诗，未载此题，故录之于下。

诗云：

朱楼十里起双扉，物换星移似鹤归。怪底新人都姽婳，老来能着水田衣。

北里闲提旧话长，句栏处处说焚香。于今瓦砾风榛地，只断横刀荡子肠。

苍略所和者，为《有学集·诗注长干塔光集·秦淮水亭逢旧校书赋赠十二首》之第三第四两首（涵芬楼本题下有“女道士净华”等字）。兹发现一问题，即此旧校书女道士净华，果为何人是也。请全录牧斋原诗，然后略论之。

牧斋诗云：

不裹宫妆不女冠，相逢只作道人看。水亭十月秦淮上，作意西风打面寒。

妆阁书楼失绛云，香灯绣佛对斜曛。临风一语凭相寄，红豆花前每忆君。

旗亭宫柳锁朱扉，官烛膏残别我归。今日逢君重记取，横波光在旧罗衣。

目笑参差眉语长，无风兰泽自然香。分明十四年来梦，是梦如何不断肠。

棋罢歌阑抱影眠，冰床雪被黯相怜（涵芬楼本“黯相怜”作“旧因缘”）。如今老去翻惆怅，重对残忆昔年（涵芬楼本“忆昔年”作“说往年”）。

瘦沉风狂不奈何（涵芬楼本“不”作“可”），情痴只较一身多。荒坟那有相思树，半死枯松绊女萝。

锁袴弓鞋总罢休，烛灰蚕死恨悠悠。思量拥髻悲啼夜，若个情人不转头。

金字经残香母微，啄铃红嘴语依稀。新裁道服莲花样，也似雕笼旧雪衣。

贝叶光明佛火青，贯花心口不曾停。侬家生小能持诵，鹦鹉亲过般若经（涵芬楼本“过”作“歌”）。

高上青天低下泉，邻家女伴似秋千。金刚卷半千声佛（涵芬楼本“卷半”作“半卷”），消得西堂一穗烟。

水沉烟寂妙香清，玉骨冰心水观成。弹指五千经藏转，青莲花向舌根生。

投老心期结静甁，自消笺注讲金经。诸天围绕君应看，共向针锋列座听。

然则此旧校书女道士净华，殊有为卞玉京之可能。上引吴梅村《过锦树林玉京道人墓》诗传，若取与牧斋此题相参校，则第二首言净华曾至绛云楼，并与河东君交好，第六首与梅村所谓“渡浙江归于东中一诸侯，不得意，进柔柔奉之，乞身下发，依良医保御氏于吴中。保御者，年七十余，侯之宗人。筑别宫，资给之良厚。侯死，柔柔生一子，而嫁。所嫁家遇祸，莫知所终”有关。此首前二句谓世人为净华疯狂，如梅村及己身者甚多，“荒坟”指东中诸侯，“半死枯松”指保御，“女萝”指净华也。假定所推测者不误，则此净华乃牧斋心中之惠香也。惠香公案殊难参决，今复附记于此，以资谈助云尔。

至牧斋借吴诗解嘲，梅村已自言之，读者亦可从钱吴两人诗之异同得知，无烦赘论。他若受之论韩致光香奁诗之语，与事实不合，寅恪已于拙著《唐代政治史述论稿》中篇言及之矣。

又邹翰飞弢《三借庐笔谈》卷一二“河东君”条（此条前已略引）云：

往见书贾持河东君诗稿一册，乃惠山韵香尼手录本，字既秀美（寅恪按：韵香书画可参有正书局影印《中国名画》第十五集《名闺宝绘》内，徐湘萍灿画《渡海观音》，韵香所题《心经》，及同集韵香画《兰竹石》等），诗亦淡雅。上名士题咏甚多，若竹汀兰泉、见亭等，均为制句。仓猝中不及购，为有力者取去。仅记其《夜起》二句云：“初月不明庭户暗，流云重叠吐残星。”

见亭麟庆《凝香室·鸿雪因缘图记》第一集《午门释褐》篇略云：

嘉庆己巳，麟庆年十九岁，四月初八日会试揭晓，中式第二十七名贡士。翌辰诣午门谢恩。同榜二百四十一人，唯余最少。越日覆试二等，殿试三甲九十三名，赐同进士出身。五月初八日引见，奉旨以内阁中书用，释褐登朝，自此始矣。

同集《瓜洲泊月》篇略云：

余受职后，即赴内阁，分典籍厅行走。寻奉严慈手谕，已聘定瓜尔佳夫人。时外舅余甫公（自注：“名庆康。满洲侍卫，时官游击，后晋副将”）宦游宁波，不克送女，命即乞假往娶，当于八月初十日具呈，董蔗林太傅（自注：“讳诰。浙江传胪，卒谥文恭”）笑而判以十五。曰：薇垣归娶，风雅事也，标以佳节，正贺子人月双圆耳。余揖谢，遂于十六日出都，随洁士舅氏（寅恪按：“洁士”即恽秉怡）于九月十一日行次瓜步，渡扬子江，适遇风暴，船颠簸巨浪中，几覆者屡矣。不得已驶至郭璞墓泊焉。驶至鲇鱼套口，日落风定，秋月扬辉，两岸帆樯，灯火历历如绘，而倒影涵虚，重规映朗，恍置身玉壶世界。随趁月行至常州，送舅氏归第。小住三日，偕子尚外兄（寅恪按：“子尚”即恽受章）、费东帆同年（自注：“名湘。武进举人”）钱园看菊。登舟后，适遇王竹屿先生（自注：“名凤生。江苏诸生，时官通判，后晋盐运使”），联舫南下，舣慧山，招同访女道士韵香（自注：“姓王，名岳莲。”）于双修庵。韵香姿仅中人，而腹有诗书，别具出尘之致，唯名心未退，询知余十九登进士，意甚欣然。面写墨兰以赠，寻留馔。自言近在卞玉京（自注：“明末女冠”）墓侧种梅百本，涅槃后，将葬其旁。月上回舟，秋气清澄，虽不如瓜洲之空旷，而月明林下，别饶风趣。

寅恪按：韵香本末亦见周氏书卷九“空山听雨图”条。此条所言中有甚大之舛误，姑不置辨，借省枝蔓。韵香为嘉庆时人，距明末清初，时代已远，但以其与河东君诗句及惠山入道名姝卞玉京即惠香有关，因附录翰飞见亭所记于论述玉京事之后，以供补辑河东君集者之采择。

（八）

第二期

牧斋未见河东君之前，经过朱子暇汪然明姚叔祥及惠香诸人先后之介绍，机缘成熟，于是崇祯十三年庚辰十有一月，杜兰香萼绿华之河东君，遂翩然来降于张硕羊权之牧斋家矣。今读《东山酬和集》，其惊才绝艳，匪独前此类似之作品，如干令升曹辅佐陶通明及施肩吾诸人所结集者不能企及，即茫茫禹迹、后有千秋，亦未必能重睹者也。兹取《东山酬和集》与牧斋《初学集》及钱尊王此集诗笺注，并《列朝诗集》所选程孟阳沈景倩诗等参校。以遵王不注河东君之作，故本文主旨在专释证河东君之诗。至牧斋之作，则非与解释河东君之作品及其情事有特别关系者，多从删略。其余牧斋之诗通常典故，以遵王之注征引颇备，故亦不赘述焉。

《东山酬和集》首载沈璜序及孙永祚《东山酬和赋》。沈璜本末见《列朝诗集·丁》卷一三下小传，同治修《苏州府志》卷八七《沈璜传》即取材于《列朝诗集》，无所增补。孙永祚本末见同治修《苏州府志》卷一〇〇及光绪修《常昭合志稿》卷三〇《本传》。沈序末题“崇祯十五年二月望日”，孙赋末题“岁在壬午孟陬之月”，似此集诸诗，有刻成于崇祯十五年二月之可能。但检牧斋《初学集》卷二〇《东山诗集·三》（原注：“起辛已六月尽十五年壬午”）载《仲春十日自和合欢诗四首》，此四首诗《东山酬和集》并未收入。据沈氏序云：“壬午元夕，通讯虞山，酬和之诗，已成集矣。”可知此集诸诗在崇祯十五年元夕以前，实已编定。牧斋自和之合欢诗，既在崇祯十五年元夕以后，自无从收入此集。孙赋题作壬午孟陬之月，则其作成之时间，当与酬和诸诗编定之月日相距不甚久。因孙氏为常熟人，与牧斋同居一地，往来近便故也。

《牧斋尺牍》卷二《与孙子长》第二通云：

茸城诗和章盈帙，不必更烦仁兄。求作一小赋，冠于集端，以赋为序，少变缘情之法，亦词林一美谈也。改诗乞即付下，但略更字面可耳。

寅恪按：牧斋此札不载年月，当是崇祯十五年正月所作，于此可见孙氏作赋时，酬和诸诗皆已编定矣。至“改诗”云云，不知所指之诗是否与酬和诗有关，词语简略，未敢断定也。

又《列朝诗集·丁》卷一六所选沈德符诗中有《钱受之学士新纳河东君作志喜诗四律索和本韵》，即和牧斋合欢诗者，亦未收入，当是沈诗寄与牧斋，时日过晚，已不及收入矣。所可注意者，《催妆词》及《合欢诗》，不载河东君及程孟阳之和作，此俱不可以时日较晚、居处较远之故，未能编入为解说。岂河东君以关涉己身，殊难着笔，既不能与牧斋及诸词人竞胜，遂避而不作耶？若孟阳者，其平生关于牧斋重要之诗，几无不和章者，独于此二题阙而不赋，其故当由□□□□之作用。关于此点，前于论河东君嘉定之游节中已言及之矣。

今观沈序孙赋，古典今事，参错并用，颇为切当，读者取此集中钱柳诸诗，以证其本事，则知两文之经牧斋赏定，殊非偶然也。沈孙之文，今虽不暇详释，但沈序中“隃麋史笔，长傍娥眉。桴鼓军容，尚资纤手”及孙赋中“掌记纾忧于行役，援桴贾壮于从军”诸句则请略言之，“隃麋史笔，长傍娥眉”可以不论，“掌记纾忧于行役”则用《唐诗纪事》卷五八“韦蟾”条，亦可不多述。“桴鼓军容，尚资纤手”及“援桴贾壮于从军”，则俱用梁红玉事。推原沈孙二人所以同此取譬者，盖两氏下笔之时，皆在崇祯十五年正月以后，当已见及牧斋崇祯十四年《秋夕燕誉堂话旧事有感》七律，其结句云“洞房清夜秋灯里，共简庄周说剑篇”，及同年十一月牧斋与河东君偕游镇江，所作之《冬至后，京江舟中感怀》诗（俱见《初学集》卷二〇《东山诗集》）。此题共八首，其第七首云：

舵楼尊酒指吴关，画角声飘江北还。月下旌旗看铁瓮，风前桴鼓忆金山。余香坠粉英雄气，剩水残云俯仰间。他日灵岩访碑版，麒麟高塚共跻扳。

寅恪按：宋韩世忠墓在苏州灵岩山（见钱遵王《初学集诗笺注》此诗条，同治修《苏州府志》卷四九《塚墓·一》“吴县”条及《金石萃编》卷一五〇《韩蕲王碑文并跋语》），诗之结语指此。牧斋既以梁红玉比河东君，则璧甫子长用通知兵事，亲执桴鼓之杨国夫人典故（见《初学集》卷四四《韩蕲王墓碑记》。下文当更详论），亦非无所依据也。

沈序孙赋俱是佳文，而孙赋尤妙。寅恪深赏其“芳心自许，密讯方成。犹有留连徙倚，偃蹇犹夷，乍离乍合，若信若疑”等句，最能得当日河东君之情况。子长殆从《洛神赋》摹写美人形态“神光离合，乍阴乍阳”之语，而改为摹写美人心理“乍离乍合，若信若疑”之辞。白香山《花非花》曲（见《白氏文集》卷一二）云：

花非花，雾非雾。夜半来，天明去。来如春梦几多时，去似朝云无觅处。

程孟阳赋《朝云》诗八首，以摹写河东君，除因当时河东君以“朝”为名外，实亦取义于香山此诗，非仅用巫山神女及东坡侍妾之名。松圆与河东君甚有关涉，固不待言。雪屋执贽牧斋之门，又家居常熟，自必有所耳闻目见，故能描绘入微，曲尽其妙，真能传神写照，不致见笑于周昉，如前引牧斋《黄媛介诗序》中之所言者也。

综合《东山酬和集》所收之诗，共计七十七题，九十七首，皆是经牧斋所欣赏而裁定者。牧斋平日最喜评诗论文，《列朝诗集》及《吾炙集》即其例证。然此两集俱选于忧患穷愁之中，非若《东山酬和集》为半野翁快心得意之际，所编定者可比。盖自天启元年牧斋任浙江主考，衡文取士，镂刻《浙江乡试程录》以来（见《初学集》卷九〇），逾二十余年，无此赏心悦目之事久矣。且此集有杜少陵“两个黄鹂鸣翠柳”之乐，而无钱千秋“一朝平步上青天”之惧（见《阁讼记略》），文采风流，传播朝野，牧斋于此，岂不足以自豪哉！

兹于笺证《东山酬和集》中钱柳诸诗及略评其他和作之前，先取世传河东君诗文有倩人代作之事及黄陶庵不肯和柳钱之诗两问题，稍论述之于下。

关于第一事，据王沄《辋川诗钞》卷四《虞山柳枝词》第三首云：

鄂君绣被狎同舟，并蒂芙蓉露未收。莫怪新诗刻烛敏，捉刀人已在床头（原注：“吾郡有轻薄子钱岱勋，从姬为狎客，若仆隶，名之曰偕。姬与客赋诗，思或不继，辄从舟尾倩作，客不知也。归虞山后，偕亦从焉。吾友宋辕文有破钱词”）。

范锴《华笑庼杂笔》卷一顾苓《河东君传》后附古梅华源木乂庵白牛道者题云：

柳氏幼隶乐籍，侨居我郡，与钱生青雨称狎邪莫逆交。柳故有小才，其诗若书，皆钱所教也。已而归虞山，钱生为之介。

寅恪按：王氏所言之钱岱勋，当与白牛道者所言之钱青雨，同是一人，不过胜时称其名，而道者举其号耳。宋辕文之破钱词，今未得见，故此人本末，无从考知。寅恪前论河东君与李存我及陈卧子之交好，已言及河东君之书法诗词皆受其影响。盖河东君当日之与诸文士往还，不仅狭昵之私，亦得观摩之效。杜少陵《戏为六绝句》之六所谓“转益多师”者（见玉勾草堂本《杜工部集》卷一二），殆即此义欤？钱氏子或曾为河东君服役，亦未可知，但竟谓河东君之诗文，乃其所代作，似卧子牧斋亦皆不察其事，则殊不近情理。推求此类诬谤之所由，盖当日社会，女子才学远逊男子，忽睹河东君之拔萃出群，遂疑其作品皆倩人代替也。何况河东君又有仇人怨家，如宋王之流，造作蜚语，以隐密难辨之事，为中伤之计者乎？至若其词旨之轻薄、伎俩之阴毒，深可鄙恶，更不必多论矣。

关于第二事，据钮琇《觚剩》卷一《吴觚·上》“陶庵刚正”条（参《牧斋遗事》“牧斋欲延师教令嗣孙爱”条及顾纯恩《寓疁杂咏诗注》）云：

黄陶庵先生少有盛名，馆于同里侯氏（寅恪按：“侯氏”指峒曾岐曾兄弟），以道义相切劘。虞山钱宗伯有一子，名孙爱，甫成童，欲延师教之，而难其人，商之程孟阳。孟阳曰：我有故人子，嘉定黄蕴生，奇士也，与同里侯氏交三世矣，未可轻致。公雅与侯善，以情告侯，公可得也。宗伯乃具厚币，遣门下客李生至嘉定延之。李先见侯，道宗伯旨。侯力为劝驾，黄意不悦，强而后可。遂与李至宗伯家，宗伯待以殊礼。居浃月，孟阳出海棠小笺示黄。黄询唱者为谁，孟阳曰：宗伯如君柳夫人作也。子于帖括之暇，试点笔焉。陶庵变色曰：忝居师席，可与小君酬和乎？孟阳曰：此何伤？我亦偕诸君子和之矣。陶庵曰：先生耆年硕德，与主人为老友，固可无嫌。诸君亦非下帷于此者。若淳耀，则断乎不可。孟阳惭退。先是，曾馆某抚军幕府（寅恪按：“某抚军”当指张国维），有邑令闻先生在署，槖数百金赂先生父，令致书，俾为之左右。先生复父书曰：父生男之身，尤望生男之心。若行一不义，取一非有，男心先死矣，尚何以养父乎？其自命刚正如此。忠孝大节，岂临时激于意气者，所能为乎？

严元照《蕙边杂记》云：

黄陶庵先生馆于常熟钱氏。主人纳柳如是为适妻，时作催妆诗者甚众，或劝先生作。先生曰：吾不能阻其事，于朋友之义亏矣，尚可从而附和乎？一日程孟阳携柳夫人诗笺乞先生和，先生不可。孟阳强之再三，且曰：老夫已偕诸君和之矣，庸何伤？先生正色曰：先生耆年硕德，与主人为老友，非淳耀之比。若淳耀，则断断不可。孟阳惭泪而罢。

朱鹤龄《愚庵小集》卷一四《题黄陶庵诗卷》云：

陶庵先生行谊节概，卓绝千秋，四子经义，既为有明三百年一人，其所作乐府，复旨远辞高，义精响厉，真儒者之诗也。当甲申北变，闻金陵嗣统，谒选者麇集都下，先生独不往。吾友包子问之，先生曰：某公素善余，今方与当国者比。余入都，必当与往来，往来必为彼牢笼矣。君子始进必以正，岂可为区区一官捐名义以殉之耶？卒不往。

光绪修《嘉定县志》卷三二“轶事”门“黄忠节（淳耀）未第时，馆常熟钱谦益家。程孟阳出海堂小笺示之”条云：

偶作鄙夫章题文，时推绝唱，谦益独不怿。及甲申夏，福王立，谦益晋秩尚书，忠节遗以娄坚手书归去来辞，谦益默然。

寅恪按：陶庵虽馆于牧斋家，以所擅长之八股文，课其子孙爱，然福王朝，不往南京与牧斋共马阮合流，则人品刚正高洁，可以想见，其不阿附孟阳和钱柳诗之举，乃自然之理，恐亦非牧斋前此所能料及。关于陶庵不肯和钱柳诗之问题，钮严两书所述，皆非无因，但俱有讹误。此先考陶庵馆于钱氏之时间及孟阳于钱柳遇见以后，留居牧斋家之年月，然后玉樵修能二人所言之得失，可以决定也。

今《陶庵集》附有陈树德宋道南所撰《陶庵先生年谱》，载陶庵自崇祯十二年至十四年馆于牧斋家，其所记可信。据《陶庵集》卷一六《和陶诗序》云：“辛已杪冬客海虞荣木楼。”及同书卷二一《弘光改元感事书怀寄钱宗伯五十韵》云：

昔岁登龙忝，郎君丽泽专。南垞镫火屋，北沜宴游船。奉手评豪素，开厨出简编。文澜增拂水，诗垒压松圆。酒发公明气，谈钩向秀玄。赏音存寂寞，延誉许腾骞。精舍留三载，阴符练几篇。厌贫将嫁卫，蹑跷遂摩燕。

则自崇祯十四年辛巳杪冬，逆数至十二年己卯岁首，共历三年，即所谓“精舍留三载”者是也。“南垞镫火屋”者，陶庵授孙爱书时，居于常熟城内牧斋家之荣木楼，即相传后来河东君自缢之处。《陶庵集》卷二〇载《夏日钱牧斋先生携同泛舟尚湖》诗，牧斋《初学集》卷一七《移居诗集》亦载《五月望夜泛西湖，归山庄作》诗，不知是否与“北沜宴游船”之句有关，更俟详考。“厌贫将嫁卫，蹑跷遂摩燕”者，陶庵于崇祯十四年辛已岁杪辞牧斋家馆归后，遂中十五年壬千应天乡试，次年癸未即成进士也。《初学集》卷三二《黄蕴生经义序》云：

儿子孙爱自家塾省余山中。奉其文三十篇以请曰，幸一评定之。余曰：吾何以定尔师之文乎哉？尔师之学，韩子之学也，其文韩子之文也。

牧斋作此序文时，居于拂水山庄，“山中”即谓拂水山庄，“文澜增拂水”之句，殆兼指此序而言。

牧斋文中称誉陶庵，比于退之，故此序辞旨，全取用《昌黎文集》也。陶庵人品学问，当时推服，牧斋聘之为其子授书，自是得人。但牧斋友朋门生之中，人材甚盛，其所以特有取于陶庵者，盖以蕴生最善长于八股之文，延为塾师，使教孙爱，于掇科干禄，自有关系。世人谓八股经义之文，实溯源于王介甫，而荊公之文，乃学昌黎者，近代文选学派，鄙斥唐宋八大家及桐城派之古文，讥诮昌黎为八股之始祖，所言虽过当，亦颇有理。牧斋此序殊有八股气味，或作序之时，披阅陶庵经义，不觉为所渐染使然耶？

《四库全书总目》卷一九〇“钦定四书文”条略云：

乾隆元年内阁学士方苞奉敕编明文，凡四集，每篇皆抉其精要，评骘于后。卷首恭载谕旨，次为苞奏折，又次为凡例八则，亦苞所述，以发明持择之旨。盖经义始于宋，《宋文鉴》中所载张才叔自靖人自献于先王一篇，即当时程试之作也。元延祐中兼以经义经疑试士，明洪武初定科举法，亦兼用经疑，后乃专用经义，其大旨以阐发理道为宗。厥后其法日密，其体日变，其弊亦遂日生。我国家景运聿新，乃反而归于正轨。列圣相承，又皆谆谆以士习文风，勤颁诰诫。我皇上复申明清真雅正之训，是编所录，一一仰稟圣裁，大抵皆词达理醇，可以传世行远。承学之士，于前明诸集，可以考风格之得失，于国朝之文，可以定趋向之指归。圣人之教思无穷，于是乎在，非徒示以弋取科名之具也。故时文选本汗牛充栋，今悉斥不录，唯恭录是编，以为士林之标准。

《钦定四书文》卷首载《乾隆元年六月十六日谕》略云：

有明制义诸体皆备，如王唐归胡金陈章黄诸大家，卓然可传。今朕欲裒集有明及本朝诸大家制义，精选数百篇，汇为一集，颁布天下。学士方苞于四书文义法，夙尝究心，着司选文之事，务将入选之文，发挥题义清切之处，逐一批抉，俾学者了然心目间，用为模楷。

同书《凡例》云：

唐臣韩愈有言：文无难易，唯其是耳。李翱又云：创意造言，各不相师，而其归则一，即愈所谓是也。文之清真者，唯其理之是而已，即翱所谓造言也。

《红楼梦》第八十二回云：

黛玉微微地一笑，因叫紫鹃：“把我的龙井茶给二爷沏一碗。二爷如今念书了，比不得头里。”紫鹃笑着答应，去拿茶叶，叫小丫头子沏茶。宝玉接着说道：“还提什么念书？我最厌这些道学话。最可笑的是八股文章，拿他诓功名、混饭吃也罢了，还要说代圣贤立言。好些的，不过拿些经书凑搭凑搭也罢了，更有一种可笑的，肚子里原没有什么，东拉西扯，弄得牛鬼蛇神，还自以为博奥。这哪里是阐发圣贤的道理。目下老爷口口声声叫我学这个，我又不敢违拗，你这会子还提念书呢！”黛玉道：“我们女孩儿家虽然不要这个，但小时跟着你们雨村先生念书，也曾看过。内中也有近情近理的，也有清微淡远的。那时候虽不大懂，也觉得好，不可一概抹倒。况且你要取功名，这个也清贵些。”宝玉听到这里，觉得不甚入耳，因想黛玉从来不是这样人，怎么也这样势欲熏心起来？又不敢在他跟前驳回，只在鼻子眼里笑了一声。

寅恪按：清高宗列陶庵之四书文为明代八大家之一，望溪又举退之习之为言，尤与牧斋之语相符合。今检方氏所选陶庵之文多至二十篇，足证上引朱长孺“陶庵先生四子经义，为有明三百年一人”之语，实非过情之誉。至林黛玉谓“内中也有近情近理的，也有清微淡远的”，即《四库总目》所谓“清真雅正”及“词答理醇”者，如陶庵等之经义，皆此类也。噫！道学先生竟能得林妹妹为知己，可视乐善堂主人（清高宗御制《乐善堂文集》，初刻原有制义一卷，后来定本删去。见《四库全书总目》卷一七三“别集”类“御制乐善堂定本”条）及钱朱方三老之推挹为不足道矣。一笑！

又顾纯恩《寓疁杂咏》“父命千金犹不顾，未须惆怅柳蘼芜”诗注所言“（河东君）为《落花》诗，诸名士悉和，程孟阳讽（陶庵）先生为之”之事，则今存河东君诗中，固无《落花》诗，《初学集》《耦耕堂存稿·诗》等，自崇祯十二年春至十四年冬，即陶庵馆于牧斋家之时期，其所作诸诗，亦不见类似和《落花》诗之题目，怀祖之言未识何据。检顾云美《河东君传》云“宗伯赋前七夕诗，要诸词人和之”，怀祖所记，或因是致误。若谓孟阳讽陶庵所和者，即指前七夕诗言，则孟阳己身尚不肯和牧斋此题，岂有转讽他人和之之理？故修能所记，似较近于事实也。

由此言之，钮严两氏所记陶庵不肯和诗之事，揆之情理，当必可信。但玉樵谓蕴生偕牧斋门下客李生（寅恪按：此“李生”疑是李僧筏杭生或李缁仲宜之兄弟。据《有学集》卷二三《张子石六十寿序》云：“余取友于嘉定，先后辈流，约略有三。初为举子，与徐女廉郑闲孟掉鞅于词科，而长蘅同举乡榜，镞砺文行，以古人相期许，此一辈也。因长蘅得交娄丈子柔，唐丈叔达，程兄孟阳，师资学问，俨然典型，而孟阳遂与余耦耕结隐，衰晚因依，此又一辈也。侯氏二瞻，黄子蕴生，张子子石暨长蘅家僧筏缁仲，皆以通家末契，事余于师友之间。”盖李氏兄弟与侯黄二氏皆喜定人，又皆通家世好，牧斋使李氏兄弟之一，聘蕴生教其子，极为可能也。或又谓此“门下客李生”乃毛子晋之舅氏李孟芳。检《初学集》卷一五《丙舍诗集·上》载崇祯十二年己卯元旦后立春前所作《次韵答东邻李孟芳》诗云：“度阡越陌最情亲，乞米分甘念我贫。”又《牧斋尺牍》载与李孟芳书共十三通，可见钱李二人关系之密切。其第一通即托以料理先茔之事者，则知牧斋固尝以家事托李也。《耦耕堂存稿·诗·下》载《和李孟芳山中话旧》一题，列在《除夕拂水山庄和钱牧斋韵》二首及《元旦和牧斋韵》之前，此诗有“十载相怜病与贫”及“残腊檐梅初放萼”之句。故据时地及人三者之关系言之，玉樵所谓“李生”，恐舍孟芳莫属矣。但鄙意后一说较迂远，仍以从前说为是），至钱氏家，居浃月，孟阳出受之如君柳夫人海棠小笺属陶庵和之，则殊不知陶庵实以崇祯十二年春间至常熟就牧斋家塾之聘，而河东君于崇祯十三年冬始过半野堂，“居浃月”之误，自不待言。又崇祯十四年六月牧斋与河东君结褵于松江舟中，在此时以前，松圆便以“如君”称河东君，亦未免过早矣。至于修能所记陶庵不肯和牧斋催妆诗一事，自是实录。盖牧斋作催妆诗，在崇祯十四年辛已夏间，此年杪冬陶庵始辞去牧斋家馆，倘陶庵肯和催妆诗者，牧斋必收入于《东山酬和集》中矣。唯严氏述蕴生不肯和河东君诗事，若在崇祯十三年庚辰冬季松圆在牧斋家之短时间内，则殊可能。不过修能记此事于陶庵不肯和牧斋催妆诗之后，叙述次序，稍涉牵混，未免时限不明耳。至顾怀祖谓孟阳讽陶庵和河东君《落花诗》一事，则更失实，前已辨之矣。

除《东山酬和集》中无陶庵和诗，可以证明钮严之说外，兹尚有一强有力之证据，即《初学集》卷一八《东山诗集·一》载《冬至日感述示孙爱》五古一首是也。此诗既与河东君无关，自不收入《东山酬和集》，但一检其排列次序，则知有待发之覆。牧斋编列其诗什，本依作成时间之先后，此可据集中所载之诗，不分体，而依时之例推知者。今此五古在《初学集》中列于《寒夕文宴再叠前韵，是日我闻室落成》七律之后。（寅恪按：《东山酬和集》此题下多“延河东君居之”并附注“涂月二日”等字），《迎春日偕河东君泛舟东郊作》七律之前。（寅恪按：郑氏《近世中西史日表》崇祯十三年庚辰正月十三日立春，十二月廿四日又立春，十四年辛已无立春。当日历官定历，绝无一年重复两立春及一年无立春之理。郑氏此类之误，可参前论河东君嘉定之游节。牧斋诗中所指之迎春日，乃指崇祯十三年二月之节气也），揆之牧斋编次其诗之惯例，殊为不合，盖冬至为十一月之节气，反列于涂月二日之后故也。究其所以致此颠倒失常之由，岂因此五古一首，实非十一月冬至所作，而为较迟之时间，或在十二月所补成，追加入集，遂未详察其编列次序先后之不合耶？

此五古中牧斋引述礼经史事，以自解其不亲祭祀，而遣孙爱代之之理由，并列举其平生师友如杨涟孙承宗王洽冯元飏元飙兄弟之流，以忠义孝友功名气节著称一时者，勖勉其子，义正辞严，即谓之为钱氏家训，亦无不可。然若考牧斋崇祯庚辰冬间，河东君来访半野堂以后之心理情况，则知此五古不过牧斋之烟幕弹，欲借之使孙爱转示其塾师，庶几可稍慰其拒绝松圆之意，并聊用为自解之工具耳。检《初学集》卷八一《书西溪济舟长老册子》略云：

庚辰之冬，余方咏唐风蟋蟀之章，修文宴之乐。丝肉交奋，履舄错杂。嘉禾门人以某禅师开堂语录缄寄，且为乞叙。余不复省视，趣命童子于蜡炬烧却，扬其灰于溷厕，勿令污吾诗酒场也。辛已仲春聚沙居士书于蒋村之舟次。

及钱曾《有学集诗注》卷一四《东涧集·下·病榻消寒杂咏》四十六首中《追忆庚辰冬半野堂文宴旧事》云：

老大聊为秉烛游，青春浑似在红楼。买回世上千金笑，送尽生年百岁犹（寅恪按：涵芬楼本《有学集》卷一三三“生年”作“平生”。所附校勘记亦无校改。余详遵王注）。留客笙歌围酒尾，看场神鬼坐人头。蒲团历历前尘事，好梦何曾逐水流。

则知牧斋此时如醉如痴，一至于此，陶庵之不以为然，自无足怪，而牧斋编入《冬至日感述示孙爱》五古于其诗集，次序失检，又所必致也。何物不解事之嘉禾迂儒及钝根禅衲，同作此败人清兴之举动，其遭烧灰投厕之厄，亦有自取之道矣。

今《陶庵集》卷二二有《无题》六言绝句六首，辞旨颇不易解，然必与当日陶庵所见之文士名媛有关，疑即为牧斋河东君松圆及钱岱勋或钱青雨而作，又有谓乃指河东君嘉定之游者，皆难决定。兹姑附录于下，存此一重可疑公案，以待后来好事者之参究。寅恪未敢效笺释玉溪生《无题》诗者之所为也。

陶庵诗云：

放庭风流卓女，细酸习气唐寅。人间再见沽酒，市上争传卖身。

片云曾迷楚国，一笑又倾吴宫。花底监奴得计，鸾篦毕竟输侬。

人言北阮放达，客诮东方滑稽。情不情间我辈，笑其笑处天机。

子美诗中伎女，岑参句里歌儿。彼似青蝇附骥，我如斗酒听鹂。

千春不易醉饱，百岁贵行胸怀。羨马为怜神骏，烧桐亦辨奇材。

鲸铿已肆篇什，鳌咳从教诋诃。百斛舟中稳坐，千寻浪里无何。

兹依《东山酬和集》，并参考有关诸本，择录柳钱及诸人诗于后，略加考释。多详于河东君之作，牧斋次之，其他诸人则仅选其少数最有关者，聊备一例，盖不欲喧宾夺主也。至于牧斋之诗，别有钱曾之笺注在，故今考释钱诗，亦止就遵王所不及者详之耳。

《东山酬和集》卷一河东柳是字如是（原注：“初名隐”）《庚辰仲冬访牧翁于半野堂，奉赠长句》云：

声名真似汉扶风，妙理玄规更不同。一室茶香开淡黯，千行墨妙破冥濛。竺西甁拂因缘在，江左风流物论雄。今日沾沾诚御李，东山葱岭莫辞从（寅恪按：《初学集》卷一八此句下有注云：“集名东山，取此诗句也。”盖后来刻《初学集》时加入者，所以著其名集之旨。《初学集》原迄于崇祯十六年癸未，但末附“甲申元日”一诗者，因诗中有“衰残敢负苍生望，自理东山旧管弦”之句，牧斋用以结束“集名东山”之意，首尾正复相同也）。

牧翁《柳如是过访山堂，枉诗见赠。语特庄雅，辄次来韵奉答》云：

文君放诞想流风，脸际眉间讶许同。枉自梦刀思燕婉，还将抟土问鸿濛（自注：“太白乐府诗云：女娲戏黄土，团作下愚人。散作六合间，濛濛若沙尘”）。沾花丈室何曾染，折柳章台也自雄。但似王昌消息好，履箱擎了便相从（自注：“河中之水歌云：平头奴子擎履箱”）。

偈庵程嘉燧《半野堂喜值柳如是，用牧翁韵奉赠》（寅恪按：《耦耕堂存稿·诗·下》此诗题作《十二月二日虞山舟次值河东君，用韵辄赠》。《列朝诗集·丁》卷一三上此题上有“庚辰”二字）云：

翩然水上见惊鸿（程集“水”作“江”），把烛听诗讶许同。何意病夫焚笔后，却怜才子扫眉中。菖蒲花发公卿梦，芍药春怀士女风。此夕尊前相料理，故应恼彻白头翁。

偈庵《次牧斋韵再赠》（寅恪按：程集此诗题作《次牧老韵，再赠河东君，用柳原韵》，《列朝诗集》“次”作“同”）云：

居然林下有家风，谁谓千金一笑同。杯近仙源花潋潋（自注：“半野堂近桃源，故云。”寅恪按：程集及《列朝诗集》自注皆作“舟泊近桃源岭，用刘阮事”），云来神峡雨濛濛（寅恪按：程集及《列朝诗集》“云来神峡”俱作“神来巫峡”）。弹丝吹竹吟偏好，抉石锥沙画更雄（寅恪按：《列朝诗集》“画”作“书”。句下有注云：“柳楷法瘦劲。”程集仍作“画”字，但句下自注与《列朝诗集》同）。诗酒已无驱使分，熏炉茗碗得相从。

寅恪按：《东山酬和集》此四诗之题与诸本微有不同，盖由编次有先后及自身所写、他人所选之故，殊不足异。唯孟阳此次为河东君而作之第一诗，即《翩然水上见惊鸿》一首，《初学集》未载。此题《列朝诗集》作《庚辰十二月二日虞山舟次值河东君，用韵辄赠》，《东山酬和集》作《半野堂喜值柳如是，用牧翁韵奉赠》。又孟阳为河东君所作之《居然林下有家风》一首，《东山酬和集》列于《翩然水上见惊鸿》一首之后，而《列朝诗集》则在《感别半野堂》即《何处珠帘拥莫愁》一首之后，距为河东君而作之第一诗《翩然水上见惊鸿》一首，其间尚隔两题。此首明是松圆后来所补作者。松圆自写其诗，必依其作成时间之先后，《东山酬和集》则牧斋以同题同韵之故，改列编次，所以致有歧异也。据此推论，可知河东君于崇祯十三年庚辰十一月，即与《汪然明尺牍》第三十通所谓“黍谷之月”，乘舟至常熟，虽抵虞山后，即往访半野堂，然仍留居舟次。依前引沈虬《河东君传》所载，庚辰冬河东君始至虞山，牧斋即筑我闻室，十日落成，留之度岁等语。沈氏乃亲见河东君之人，其所述亦较确实。故我闻室“十日落成”之语，按诸当时情事，颇为适合。盖时日过速，建筑恐难完成，时日过迟，牧斋又不能久待也。

复检孟阳自序其《耦耕堂集》云：

丁丑受之以诬奏逮系，予待之湖上。戊寅秋放归，庐居丙舍，馆予于东偏之花信楼，复相从者二年。庚辰春主人移居入城，予将归新安。仲冬过半野堂，方有文酒之宴，留连惜别，欣慨交集。且约偕游黄山，而予适后期。辛已春受之过松圆山居，题诗壁上，归舟相值于桐江，篝灯永夕，泫然而别。

然则松圆崇祯庚辰冬季，循昔年在牧斋家度岁之惯例，至常熟县城。及晤牧斋，始知河东君已先过访，并见柳钱初次赠答之诗。当钱程会晤之时，恐即我闻室将告成之际，牧斋强拉松圆于十二月二日同至虞山舟次，往迎河东君迁入新成之金屋。孟阳诗“翩然水上见惊鸿”之句，与程集及《列朝诗集》题作“虞山舟次值河东君”者，适相印合。至若《东山酬和集》此诗题作“半野堂喜值柳如是”者，乃牧斋所改。半野堂在县城内陆地上，不可言“水上”，或“江上”。复就当日程钱二人之心理推之，则牧斋于“值”字上增一“喜”字，虽在牧斋为喜，恐在松圆转为悲矣。一笑！

关于河东君初访半野堂之记载，今世间流传之文籍，多不可信。兹聊录一则，略加辨正，其他则不暇及也。

《牧斋遗事》（虞阳说苑本）第四则云：

闻虞山有钱学士谦益者，实为当今李杜，欲一望见其丰采，乃驾扁舟来虞。为士人装，坐肩舆，造钱投谒。易杨以柳，易爱以是。刺入，钱辞以他往，盖目之为俗士也。柳于次日作诗遣伻投之，诗内微露色相。牧翁得其诗大惊，诘阍者曰：昨投刺者，士人乎？女子乎？阍者曰：士人也。牧翁愈疑，急登舆访柳于舟中，则嫣然美姝也。因出其七言近体就正，钱心赏焉。视其书法，得虞褚两家遗意，又心赏焉。相与絮语者终日。临别，钱谓柳曰：此后以柳姓是名相往复，吾且字子以如是，为今日证盟。柳诺。此为钱柳作合之始。

寅恪按：河东君于未访半野堂之前，已预有所接洽，前文已详论之，兹不复赘。牧斋于崇祯十三年春间，作《观美人手迹》诗，又于是年秋间作《论近代词人》诗，有“近日钱塘夸柳隐”之句，其自注并引河东君《湖上草》之诗。今见汪然明所刻《湖上草》，乃河东君崇祯十二年己卯所作之诗，其作者之姓名，题为“柳隐如是”。凡此诸端，皆时间证据明白确实，故《牧斋遗事》所述改易姓名字号等事，其妄谬不待详辨也。河东君初赠牧斋诗中既有“今日沾沾诚御李”之句，依文义推测，当是河东君持此诗，面投牧斋，或睹面后作此诗赠牧斋，实与《牧斋遗事》所言钱柳两人初未会见，其后柳以诗遣伻投钱者不合。今世好谈钱柳轶闻者往往喜举《牧斋遗事》此条，或与此条类似之说，资为谈助。倘见拙文，其亦可默尔而息乎？

河东君初次造访，或纳交于名流文士，往往赋诗投赠，如《湖上草》《赠汪然明》《赠刘晋卿》及《赠陆处士》等诗，皆是例证。若就此三诗言之，虽亦颇工，然遣词庄雅、用典适切，则远不及半野堂初赠牧斋此诗，且其意境已骎骎进入北宋诸贤之范围，固非同时复社几社胜流所能望见，即牧斋松圆与之诗相角逐，而竞短长，似仍有苏子瞻所谓“汗流籍湜走且僵”之苦（见《东坡后集》卷一五《潮州韩文公庙碑》），何物不知名乡曲儇子，所谓钱岱勋或钱青雨辈，竟能代作如是之篇什耶？王宋及白牛道者之诬妄，更不待多辨也。至于昔人七律诗中，用字不嫌重复，又河东君此章用韵，乃依明朝官韵洪武正韵者，凡此诸端，皆极浅易，本不须述及，因恐今世之人，或有囿于清代功令，习用平水韵之故，转执此为疑者，遂并附论之。似此三家村训蒙之语言，诚知博雅通人，为之齿冷，然亦不敢辞也。

河东君诗云“声名真似汉扶风，妙理玄规更不同”者，《后汉书·列传》卷五〇上《马融传》云：

融才高博洽，为世通儒。教养诸生，常有千数。涿郡卢植，北海郑玄，皆其徒也。善鼓琴，好吹笛。达生任性，不拘儒者之节，居宇器服，多存侈饰，常坐高坐，施绛纱帐，前授生徒，后列女乐。弟子以次相传，鲜有入其室者。

牧斋平生固与季长约略相似，但有一特异之点，即自矜洞达禅理，博探佛藏，高出时流。虽其晚岁往往以“老皈空门”，借以掩饰，然明亡以前，已与紫柏憨山诸名僧往还参究，故河东君标举牧斋特异时流之点，殊暗合其深自夸诩之心理。《文选》卷四一《李少卿答苏武书》云：“人之相知，贵相知心。”及同书卷四三《嵇叔夜与山巨源绝交书》云：“夫人之相知，贵识其天性，因而济之。”河东君之于牧斋，诚可谓“相知心”者。又牧斋平日所为，既似季长之“达生任性”，则河东君之造访半野堂，亦可谓“识其天性，因而济之”者耶？

至若“妙理玄规”之解释，自是取之老子《道德经·上》第一章云：“玄之又玄，众妙之门。”“妙理”则《文选》卷二九曹颜远《思友人》诗云：“精义测神奥，清机发妙理。”《汉魏百三名家集·江醴陵集》卷二《清思》诗云：“草木还根蒂，精灵归妙理。”“玄规”者，慧皎《高僧传》卷四“义解”门第一晋剡沃洲《山支遁传》载遁所著座右铭云：“谨守明禁，雅玩玄规。”

“一室茶烟开淡黯，千行墨妙破冥濛”一联，上句用杜牧《题禅院》诗“今日鬓丝禅榻畔，茶烟轻飏落花风”（见《全唐诗》第八函《杜牧诗》卷三，并参孟棨《本事诗·高逸》第三“杜登科后”条），下句用江文通《别赋》“渊云之墨妙，严乐之笔精”（见《文选》卷一六）。至若苏子瞻诗之所谓“墨妙”（见《东坡集》卷三《孙莘老求墨妙亭诗》）非谓文章，乃指书法而言。盖孙氏“网罗遗逸，得前赋咏数百篇，为《兴新集》。其刻画尚存，而僵仆断缺于荒陂野草之间者，又皆集于此亭”（见《东坡集》卷三一《墨妙亭记》）牧斋以文章，而非以书法著称，故河东君举其所擅长者为说，所以有“千行墨妙”之语。若指书法，则不可言“破冥濛”。世之誉人者，不道其长，转翘其短，此天下笨伯之所为，河东君必不如是也。

又《初学集》卷一〇六至一〇八为《读杜小笺》，其首有题语略云：

归田多暇，时诵杜诗以销永日。间有一得，辄举示程孟阳。孟阳曰：杜千家注缪伪可恨，子何不正之，以遗学者？予曰：注诗之难，陆放翁言之详矣。放翁尚不敢注苏，予敢注杜哉？相与叹息而止。今年夏德州卢户部德水刻《杜诗胥钞》，属陈司业无盟寄予，俾为其叙。予既不敢注杜矣，其又敢叙杜哉？予尝妄谓：自宋以来，学杜诗者，莫不善于黄鲁直.评杜诗者，莫不善于刘辰翁。弘正之学杜者，生呑活剥，以寻扯为家当，此鲁直之隔日谑也。其黠者又反唇于西江矣。近日之评杜者，钩深抉异，以鬼窟为活计，此辰翁之牙后慧也。其横者并集矢于杜陵矣。苫次幽忧，寒窗抱影，绎腹笥，漫录若干，则题曰读杜诗寄卢小笺，明其因德水而兴起也。曰小笺，不贤者识其小也。寄之以就正于卢，且道所以不敢当序之意。癸酉腊日虞乡老民钱谦益上。

同书卷一〇九至一一〇《读杜二笺》，其首有题语云：

读杜小笺既成，续有所得，取次书之，复得二卷。侯豫瞻自都门归，携《杜诗胥钞》，已成帙矣（寅恪按：《侯忠节全集》卷一《年谱·上》“崇祯七年甲戌”条略云：“五月入都门，补南京吏部文选司主事。八月南归。闰八月至淮上。是年冬十一月之官南中。”可知牧斋得睹卢氏《杜诗胥钞》刻本后，即刊其小笺及二笺。迫促如此，其与卢氏论杜旨趣之同异及其争名好胜之心理，亦可想见矣）。无盟过吴门，则曰寄卢小笺尚未付邮筒也。德水于杜别具手眼，余言之戋戋者，未必有当于德水，宜无盟为我藏拙也。子美和《舂陵行》序曰：简知我者，不必寄元。余窃取斯义，题之曰二笺而刻之。甲戌九月谦益记。

寅恪按：牧斋《读杜诗寄卢小笺》成于崇祯六年之末，《读杜二笺》则与《寄卢小笺》同刻于七年甲戌九月。河东君于七年及九年曾两次游嘉定，与程孟阳李茂初诸名士酬酢往还，谈诗之际，在第一次，孟阳当以牧斋《读杜小笺》之未刻抄本相示，在第二次更宜从孟阳处得见牧斋此笺五卷刻本。即使未见牧斋原书，此笺下卷论《寄韩谏议》诗及《秋兴》八首之三等，皆引孟阳之说，程氏必以牧斋用其解杜之语，自鸣得意，故亦应以书中旨趣告之。然则河东君“千行墨妙”之语，即指牧斋此书而言耶？（寅恪偶检柴萼《梵天庐丛录》卷一六《柳如是》二则之二载河东君手抄《读杜小笺》事，可供谈助，附记于此）

“竺西瓶拂因缘在，江左风流物论雄”一联，上句之意，疑谓牧斋博通内典，具有宿世胜因，己身当如佛教中捧瓶持拂供奉菩萨之侍女也。或谓《汉魏百三名家集·梁简文帝集》卷一《与广信侯重述内典书》云：

永谢泻瓶，终惭染氎。是则慈云既拥，智海亦深。影末波余，希时洒拂。

乃此句之出处。但斯说颇嫌迂远，未必有当，姑备一解，更俟详考。下句则用《南齐书》卷二三《王俭传》（参《南史》卷二二《王昙首传附俭传》）云：

俭常谓人曰：江左风流宰相，唯有谢安，盖自比也。

“今日沾沾诚御李，东山葱岭莫辞从”者，《后汉书·列传》卷五七《党锢传·李膺传》略云：

荀爽尝就谒膺，因为其御。既还，喜曰：今日乃得御李君矣。其见慕如此。是时朝廷日乱，纲纪颓弛，膺独持风裁，以声名自高。士有被其容接者，名为登龙门。及陈蕃免太尉，朝野属意于膺。

“东山”与“江左”相关，“葱岭”与“竺西”句相关，文思贯通，比譬适切。最可注意者，即谢安石王仲宝固是风流宰相，李元礼更为党锢名士，而兼负宰相之望者。牧斋于天启四年以魏忠贤党指为东林党魁之故，因而削籍，又于崇祯二年以会推阁臣，获罪罢归，故与元礼尤复相类。凡河东君所举诸贤，皆是牧斋胸中自比之人，真可谓道出心坎内事者，牧斋安得不为倾倒、如醉如痴乎？

牧斋所以誉此诗“语特庄雅”之故，不仅由诗语无猥亵之词，亦因牧斋廷试第三人及第，即世间艳称之探花郎，若使他人赠诗以誉牧斋，自必关涉此点，河东君此诗绝不道及其事，似毫无所知者，其不堕入流俗窠臼，实可谓“庄”，更可谓“雅”矣。夫河东君此诗既以谢安石比牧斋，复以“弹丝吹竹”（松圆和诗语）之东山妓女自比（见《晋书》卷七九《谢安传》及同书卷八〇《王羲之传》），然则牧斋此时在半野堂编诗，以东山名集，黄皆令后来居绛云楼画扇，其题语有“东山阁”之称，俱实指今事，非虚用古典也。

牧斋次韵答河东君诗，亦是极费经营之作，与原赠诗针锋相对，第一章已论之矣。至于诗中所用典故，除牧斋所自注外，遵王注本别无解释。兹仅就其最精切者略言之，其他则不遑及也。

“文君放诞想流风，脸际眉间讶许同”者，初视之，以为即《出西京杂记》卷二所云：

文君姣好，眉色如望远山，脸际常若芙蓉，肌肤柔滑如脂。十七而寡，为人放诞风流。故悦长卿之才，而越礼焉。

之古典，然范锴《华笑庼杂笔》卷一顾苓《河东君传》后附《古梅华源木乂庵白牛道者跋》云：

吾友减堂为余言，是身材不逾中人，而色甚艳。冬月御单夹衣，双颊作朝霞色，即之体温然。疑其善玄素也。虞山之惑溺且畏之，有以哉。

则牧斋此诗首二句，不独用古，亦更写今。其用事精切，实不可及。至此点与河东君之疾病有关，俟后论之。

“枉自梦刀思燕婉，还将抟土问鸿濛”者，上句用范摅《云溪友议·下》“艳阳词”条，见下论《有美诗》“三刀梦寐膻”句，兹不详释。牧斋以薛涛比河东君，固甚适切，且范书所引微之寄薛涛诗有“锦江滑腻蛾眉秀，化作文君及薛涛”之语，尤与首二句相关也。下句自注中所引太白诗见《全唐诗》第三函《李白》卷二《上云乐》，其所以备列太白诗原文，因与《太平御览》卷七八《皇王部》“女娲氏”条所云：

风欲通曰，俗说天地开辟未有人民，女娲抟黄土作人，剧务力不暇供，乃引绳于泥中，举以为人，故富贵者黄土人也，贫贱凡庸者，人也。

及杨齐贤萧士赟《分类补注李太白诗》等旧解不同之故，否则牧斋不必作此赘语，盖岂有博雅如河东君者，而不知此句之出处耶？牧斋此联之意，盖谓世间欲得河东君者虽众，无奈皆是下愚之人，如谢三宾，即《河东君与汪然明尺牍》第四通中所言“愿作交甫”之“某翁”等，皆不能当河东君之意，而暗以上智之人自许，实可中选也。

“沾花丈室何曾染，折柳章台也自雄”者，乃指河东君与周文岸陈卧子之关系及在盛泽镇佘山之生活。所用典故，出《维摩诘经》及许尧佐《柳氏传》，皆世人习知者，不烦解释。

“但似王昌消息好，履箱擎了便相从”者，乃答河东君赠诗结语之意。第一章已详言之，兹不赘论。

但牧斋答诗自注中已引河中之水歌（见《玉台新咏》卷九《歌词二首》之二），其为“河东君”之号所从出，固不待言。又“河东”为柳姓郡望，故牧斋作《有美诗》复就此点排比铺张，刺刺不休（见《东山酬和集》卷一《有美诗》“河东论氏族”及“字脚元和样”等句）。其实牧斋又暗用东坡《寄吴德仁兼简陈季常》诗，“忽闻河东狮子吼”之句（见《东坡集》卷一五）以为游戏。至若少陵《可叹》诗之“河东女儿身姓柳”之句，“抉眼去夫”，情事不伦，则非所用无疑也（见《杜工部集》卷七）。顾云美《河东君传》云：“颇能制御宗伯，宗伯甚宠惮之。”所言虽是后来之事，然牧斋初见河东君时，当已明了其为人性格，取此别号称河东君，实不仅以“东家王”并以“龙丘居士”自居，其知人之明，自知之审，亦不可及矣。一笑！

又牧斋不于此诗其他诸句著明所用《西京杂记》《云溪友议》《维摩诘经》《柳氏传》之典故，转独于第四及第七、第八等句，不惮烦劳，特安蛇足，岂以河东君或松圆未读《李翰林集》及《玉台新咏》耶？由是言之，牧斋之自注，必有深旨，非浅人粗读所能尽解也。

孟阳二诗《初学集》只录其次韵一首，牧斋所以删去其和韵一首者，当以两诗意旨本自相同，而所用辞句典故，如和韵诗之“此夕尊前相料理，故应恼彻白头翁”之句，与次韵诗“诗酒已无驱使分”之句，俱用《杜工部集》卷一二《江畔独步寻花》七绝句第一首《江上被花恼不彻》及第三首《诗酒尚堪驱使在，未须料理白头人》又更相似也（可参前论河东君嘉定之游节）。然今日考证河东君访半野堂之经过，和韵诗殊有价值，因依《东山酬和集》并录之。

《列朝诗集》所选孟阳此次韵诗第六句“抉石锥沙书更雄”，《东山酬和集》及《初学集》改“书”字为“画”字，并删去注语“柳楷法瘦劲”五字。细绎“抉石锥沙”之语，乃用徐季海王右军书法之典故，非指绘画而言，然则孟阳之诗，本作“书”字。牧斋所以改“书”为“画”者，不独因声调更协，且可增加河东君能画之一端，与第五句“弹丝吹竹吟偏好”于通音乐外，复添善吟咏之一事相对为文，遂不得不删去注语耳。前论《河东君与汪然明尺牍》第八通约游商山事，引孟阳诗“曾见书飞故国楼”之句，可知孟阳早已倾服河东君之书法。至于绘画一端，则未见孟阳有推挹之语，或者借改此一字之机缘，以完成松圆善颂善祷之美德欤？至若钞本《耦耕堂存稿·诗·下》此诗有自注，但“书”字作“画”字，与注语矛盾，明是抄者笔误，自不待辨也。又吾人今日所见河东君之作品，或为当时刻本，或为传写之本，皆多讹舛，其故恐不尽由刻写者之疏忽，疑亦因河东君作书，喜为瘦长之体，易滋误认，如今所见《男洛神赋》钞本“水準準而高衍”句之“準”即“潗”。河东君作书所以如此者，殆由避免字体肥宽所致。程松圆称河东君书法瘦劲，顾云美称河东君结束俏利，可谓书如其人矣。

孟阳此次韵诗“杯近仙源花潋潋”句下，《东山酬和集》及《初学集自注》俱作“半野堂近桃源涧，故云”，程集及《列朝诗集》均作“舟泊近桃源岭，用刘阮事”，两书之注，当为松圆原文。据此可以考见河东君初到虞山时泊舟之处。牧斋改“桃源岭”为“桃源涧”，并删去“用刘阮事”，以与半野堂相近为说。

其实光绪修《常昭合志》卷二《山形志》略云：

虞山居邑境中央，西南即拂水岩，上有拂水禅院，门外有石桥跨山涧。又前即临石壁，两厓中豁，别有长寿桥架其上，从山下远望，危栏横卧者是也。每遇雨后，涧水流注桥下，悬为瀑布，风自南来，则倒卷而上。《虞山胜地记略》谓如万斛蕊珠，凌风飘洒者，非虚语也。即天已放晴，仍濛濛作细雨，郁为奇景，名曰拂水，盖以此矣。又南抵桃源涧，涧上有桃源洞。涧于北山，夙称胜地，雨后山泉汇注，飞湍下泻，响逾琴筑，相传昔年漫山皆种桃花，流水夹花片而下，尤为奇观，故名桃源涧焉。

又刘本沛虞书“桃源涧”条云：

桃源涧在陈庄靖公墓左（寅恪按：“庄靖”为陈瓒之谥，事迹见《明史》卷二二二传等）。

及同书“拂水岩”条云：

拂水岩在虞山南，崖石陡峻，水出其间，下奔如注，遇风拂勒，则水倒飞，喷沫四洒，不敢逼视，无风则悬崖瀑布若长虹然，一山之奇观也。

然则桃源涧距半野堂亦不甚近。推牧斋所以改易此句者，殆与改易孟阳此诗题，同一用意，殊为可笑。

“云来神峡雨濛濛”句，疑非松圆原作如此，乃牧斋后来所改。松圆原作应依程集及《列朝诗集》作“神来巫峡雨濛濛”，夫孟阳此句自是从宋玉《高唐赋》“旦为朝云，暮为行雨”之语而来，其“雨濛濛”三字，与拂水岩之“即天已放晴，仍濛濛作细雨”及“遇风拂勒，则水倒飞，喷沫四洒”之实况符合，可谓巧妙。但何以舍去宋赋中之“云”字不用，似非偶然。盖“云”字乃河东君之旧名，孟阳在此以前，为河东君所作诸诗，如《朝云诗》《縆云诗》及与云生云娃有关等篇皆用“云”字，此时赋诗则只标“柳如是”之新号，而不敢涉及“云”字之昔称，岂欲借以洗涤旧痕、宽慰老友耶？牧斋改“神”作“云”，则兼用宋赋之古典及河东君昔称之今典，实较松圆原著更佳。“巫峡”之改“神峡”，则疑牧斋既以“云”字易“神”字，遂移改“巫峡”为“神峡”，与上句“仙源”属对，亦觉工稳。才思精妙，恐非牧斋不能办此。“神峡”二字连文，寅恪弇陋，尚未知其出处，俟考。

又观孟阳此两诗之结语，颇觉可怜。盖已明知己身非牧斋之敌手，自甘退让，情见乎辞，其匆匆归新安之意旨，当即决定于赋此和韵诗之时。至若孟阳后来所作《耦耕堂自序》谓“庚辰春主人移居入城，予将归新安”，则恐是讳改当日情况之虚语，并非实录也。

《东山酬和集》卷一牧翁《冬日同如是泛舟有赠》（寅恪按：郑鹤声《中西史日表》崇祯十三年庚辰十一月九日冬至，廿四日小寒。牧斋诗题所谓冬日，即在是年十一月初九至廿四日之间也）云：

冰心玉色正含愁，寒日多情照舵楼。万里何当乘小艇，五湖已许办扁舟。每临青镜憎红粉，莫为朱颜叹白头。苦爱赤栏桥畔柳，探春仍放旧风流。

牧翁《次日叠前韵再赠》云：

新诗吟罢半凝愁，斜日当风似倚楼。争得三年才一笑，可怜今日与同舟。轻车漫忆西陵路，斗酒休论沟水头。还胜客儿乘素舸，迢迢明月咏缘流。

河东君《次韵奉答》云：

谁家乐府唱无愁，望断浮云西北楼。汉佩敢同神女赠，越歌聊感卾君舟。春前柳欲窥青眼，雪里山应想白头。莫为卢家怨银汉，年年河水向东流。

偈庵《次牧翁泛舟韵》云：

此诗于前论《河东君与汪然明尺牍》第八通节中已引。兹从略。

寅恪按：松圆次韵诗前已论述，虽有资考证，而辞旨平庸，固远不及河东君之作，亦难与牧斋诗相比。此老之诗本逊于牧斋，何况此际情绪甚恶，岂能有佳作耶？

牧斋两诗，其第一首最先作，其第二首乃因河东君次其第一首诗韵而后作者，故“新诗吟罢半凝愁”之“新诗”，即指河东君次其第一首韵之诗而言。

第一首后四句皆有本事，非止用典。“每临青镜憎红粉”之句，与答河东君初赠诗“脸际眉间讶许同”之句同义，俱指河东君面貎之颜色而言，即前引白牛道者所谓“双颊作朝霞色”者是也。“临青镜”而“憎红粉”，亦即张承吉诗所谓“却嫌脂粉污颜色”之意（见《全唐诗》第八函《张祜》卷二《集灵台》二首之二），牧斋运用古典今事，可称巧妙适切矣。又河东君《戊寅草》中载《西河柳花》七律一首，其第四句云“恁多红粉不须夸”，此本河东君自比之辞，牧斋或早已得见此诗，遂因有“憎红粉”之语耶？俟考。第六句“莫为朱颜叹白头”，乃老翁少妇对比之意。此典后来衍变成为故事，记载流传，至今多引之以资谈助。兹特为考其原始语句，亦略见史文蜕嬗之一例。至于《牧斋遗事》及《觚剩》等，皆以此故事与河东君诗“春前柳欲窥青眼，雪里山应想白头”之句有关，而不知实直接出于牧斋此句，则由未尝详读柳钱诸诗所致也。

吴中《文献小丛书》顾公夑《消夏闲记选存》“柳如是”条云：

宗伯尝戏谓柳君曰：我爱你乌个头发，白个肉。君曰：我爱你白个头发，乌个肉。当时传以为笑。

《牧斋遗事》“当丁亥（丑）之狱”条（寅恪按：“亥”当作“丑”。指崇祯十年牧斋为张汉儒所讦，被逮至北京下狱事。此条注以为顺治四年丁亥事，则恐是此书作者或抄者之疏误也。详见下章论黄毓祺案节）云：

当丁亥（丑）之狱，牧翁侘傺失志，遂绝意时事。既得章台，欣然有终老温柔乡之愿。然年已六十矣，黝颜鲐背，发已皤然。柳则盛鬋堆鸦，凝脂竟体。燕尔之夕，钱戏柳曰：我甚爱卿发黑而肤白也。柳亦戏钱曰：我甚爱君发如妾之肤，肤如妾之发也。因作诗有“春前柳欲窥青眼，雪里山应想白头”之句。

钮琇《觚剩》卷三《吴觚·下》“河东君”条云：

方宗伯初遇柳时，黝颜鲐背，发已鬖鬖斑白，而柳则盛鬋堆鸦，凝脂竟体。燕婉之宵，钱曰：我甚爱卿如云之黑、如玉之白也。柳曰：我亦甚爱君发如妾之肤，肤如妾之发也。因相与大笑。故当年酬赠，有“春前柳欲窥青眼，雪里山应想白头”之句，竞传人口。

王应奎《柳南随笔》卷二云：

某宗伯既娶柳夫人。一日坐室中，目注如是。如是问曰：公胡我爱？曰：爱汝之黑者发，而白者面耳。然则汝胡我爱？柳曰：即爱公之白者发，而黑者面也。侍婢皆为匿笑。

《练真吉日记》云：

尝闻有先朝巨公惑一姬，致夙望顿减。姬闻之曰：公胡我悦？曰：以其貎如玉，而发可以鉴也。然则姬亦有所悦乎？曰：有之。即悦公之发如玉，而貎可以鉴耳。

寅恪按：今世流传之载记，述此段钱柳戏语者，尚不止《牧斋遗事》《觚剩》《柳南随笔》及《练真吉日记》诸书，兹不多引，然大抵类似，皆经文人改写者也。寅恪所见，为顾公夑书所载，乃保存当日钱柳两人对话之原辞，极可珍贵。所以知者，因其为吴语，且较简单，甚合彼时情景之故。至若《练真吉日记》，藻饰最多，尤远于真实矣。此点可取《世说新语》与《晋书》对校，其演变之痕迹，明白可寻。斯固治史者所习知，不待赘论。钱柳此趣文，亦其例证欤？

抑更有可论者，江熙《扫轨闲谈》云：

钱牧斋宠姬在柳如是前，有王氏者，桂村人，嬖倖略与柳等。会崇祯初，有旨以礼部左侍郎起用，牧斋殊自喜，因盛服以示王曰：我何似？王睨翁戏曰：似钟馗耳。盖以翁黑而髯故也。翁不悦。后适以枚卜罢，遂遣王归母家，居一楼以终。今其楼尚存。

寅恪按：崇祯元年戊辰牧斋以礼部侍郎起用，时年四十七，江氏谓其肤黑，自必正确，但未言其肥瘦如何。后牧斋于顺治十六年己亥年七十八赋《后秋兴》诗，其第四首“只应老似张丞相，扪摸残骸笑瓠肥”句下自注云：

余身素瘦削，今年腰围忽肥，客有张丞相之谑。

故知牧斋在七十八岁以前，身素瘦削也。检《史记》卷九六《张丞相传》（参《汉书》卷四二《张苍传》）略云：

张丞相苍者，阳武人也。坐法当斩，解衣伏质，身长大肥白如瓠。时王陵见而怪其美士，乃言沛公，赦勿斩。

然则牧斋晚年腰围忽肥，即使与西汉张丞相苍无异，但其面肤之黑，当仍与北宋王丞相安石之“天生黑于予，澡豆其如予何”无异也（见沈括《梦溪笔谈》卷九《人事·第一》及旧题彭乘撰《墨客挥犀》卷一〇“王荊公病喘”条，并参魏泰《东轩笔录》卷一二“吕惠卿尝语荊公曰：公面有，用圆荽洗之当去”条）。夫肤黑之介甫，亦能位至丞相，桂村王氏女学不稽古，不知援引舒王故事，以逢迎牧斋之意，可知其人不及河东君远矣。牧斋前弃王而后宠柳，岂无故哉？岂无故哉？

又《白氏文集》卷三七《喜老自嘲》略云：

面黑头雪白，自嫌还自怜。行开第八秩，可谓尽天年（自注：“时俗谓七十以上为开第八秩”）。

考乐天年六十八病风，始放家妓（见同书卷三五《病中诗十五首序》及其第十二首《别柳枝》，并同书卷七一《不能忘情吟》。又可参《容斋五笔》卷九“不能忘情吟”条）。乐天元和十五年年四十九已白发斓斑（见《白氏文集》卷一一《郡中春宴，因赠诸客》诗，并可参《容斋五笔》卷八“白苏诗纪年岁”条），其“面黑头白”，与牧斋崇祯十三年庚辰年五十九，共河东君互作戏谑之语时，形貎已约略类似。但乐天《喜老自嘲》诗，出自“同时六学士，五相一渔翁”之才子，而非出自“樱桃樊素口，杨柳小蛮腰”之佳人，则大有差别矣。

牧斋诗结语云：“苦爱赤栏桥畔柳，探春仍放旧风流”之句，固用温飞卿“宜春苑外最长条，闲袅春风伴舞腰。正是玉人肠断处，一渠春水赤栏桥”诗之典（见《全唐诗》第九函《温庭筠》卷九《杨柳枝》八首之一），但实亦指河东君《金明池·咏寒柳》词“春日酿成秋日雨，念畴昔风流，暗伤如许”之语。若无此本事，仅用温诗，则辞意太泛，牧斋作诗，当不如此也。

河东君次韵答牧斋诗，其中含有“河东君”三字，第二章已述及。又此首结语乃针对牧斋答其初赠诗“但似王昌消息好，履箱擎了便相从”之句，第一章亦已言之，其实乃表示心许之意。疑牧斋读之，益有“乐莫乐兮新相知”之感也。

“谁家乐府唱无愁”者，用《北史》卷八《齐本纪·下·幼主纪》（参《北齐书》卷八《幼主纪》）所云：

益骄纵，盛为无愁之曲。帝（指后主言）自弹胡琵琶而唱之，侍和之者以百数，人间谓之无愁天子。

及《李义山诗集》中“无愁果有愁曲北齐歌”（参冯浩《玉溪生诗详注》卷一此题下引《隋书·乐志》），“望断浮云西北楼”者，用《文选》卷二九《古诗十九首》“西北有高楼，上与浮云齐”句李善注：

此篇明高才之人，仕宦未达，知之者稀也。西北乾位，君之位也。

又六臣注：

翰曰：此诗喻君暗，而贤臣之言不用也。西北乾地，君位也。高楼言居高位也，浮云齐言高也。

此两句竟指当时之崇祯皇帝为亡国之暗主，而牧斋为高才之贤臣。顾云美谓河东君“饶胆略”，观此益信。若此诗作于清高宗之世，其罪固不容于死，即在北宋神宗之时，亦难逭贬谪之谴，牧斋见此两句，自必惊赏，而引为知己。松圆见之亦应自悔其前此所作“人间岁月私蟠木，天上雷霆宥爨桐”之句（见《列朝诗集·丁》卷一三上程嘉燧诗《久留湖上，得牧斋岁暮见怀诗，次韵》七律，并参前论《縆云诗》节）辞旨过于选软，殊有愧于河东君之切直也。

“汉佩敢同神女赠，越歌聊感卾君舟”者，用《韩诗汉广》薛君章注及《说苑》卷一一《善说》篇之典。此两事俱世所习知，但河东君取之联用，以神女指己身，以卾君指牧斋，一男一女，意旨通贯，又于水滨泛舟情事尤为适合，其巧妙诚不可及也。

“春前柳欲窥青眼，雪里山应想白头”者，下句自是用刘梦得“雪里高山头白早”之语（见《全唐诗》第六函《刘禹锡》卷七《苏州白舍人寄新诗，有叹早白无儿之句，因以赠之》七律），固不待赘论。至上句则辞语之有关者虽多，然窃疑乃用史邦卿《梅溪词·东风第一枝·咏春雪》词“青未了，柳回白眼”之句，因“青”及“柳眼”两者俱备，又“咏春雪”可与上句之“雪”字通贯，若此条件皆具之出处，除史词外，尚未发现更妥适之典故。又王沂孙《花外集·南浦春水·柳外碧连天》词，有“蛾眉乍窥清镜”之语，或者河东君因牧斋赠诗“每临青镜憎红粉”之句，遂亦取碧山乐府柳窥青镜之意，以针对聚沙居士之诗语耶？寅恪尝论河东君之作品，应推此诗及《金明池·咏寒柳》词为明末最佳之诗词，当日胜流均不敢与抗手，何物钱岱勋或钱青雨竟能为之乎？造此诬谤者，其妄谬可不必辨。然今日尚有疑河东君之诗词，非其本人所作者，浅识陋学，亦可悯矣。

牧斋次日叠前韵再赠河东君之诗，其第一句“新诗吟罢半凝愁”之“新诗”，即指河东君“谁家乐府唱无愁”一首而言，前已论之矣。“斜日当风似倚楼”者，“倚楼”之出处，不胜枚举，依前句“半凝愁”之语推之，恐与王少伯《闺怨》七绝一首有关（见《全唐诗》第三函《王昌龄》卷四）。盖龙标诗中有“不曾愁”“凝妆上翠楼”及“杨枊色”等辞故也。但此皆古典，颇疑牧斋尚有今典。第三章论陈卧子崇祯六年“补成梦中新柳诗”，乃为河东君而作者。后来河东君之易姓为“柳”，及所作《金明池·咏寒柳》词“念畴昔风流，暗伤如许”之语，当亦与卧子此诗有关。卧子诗中“夕阳残”及“风流人倚栏”之语，正合牧斋诗此句之旨。所谓“半凝愁”者，殆谓是耶？考卧子此诗载入其所作之《陈李唱和集》。此集夏允彝序云：

癸酉倡和诗者，予同郡人李子陈子之所为作也。系以年者，重时会也。

自崇祯六年癸酉至崇祯十三年庚辰冬，已历七八年之久，卧子之诗，刊布流行，牧斋当已见及，或虽见及，而未曾留意。鄙见河东君为人放诞风流，绝无讳饰，牧斋亦豁达大度，不计较小节，河东君与卧子之关系，必早有所知闻。卧子此诗，即由河东君持示牧斋，亦非不可能者也。

“争得三年才一笑，可怜今日与同舟”者，上句用《左传·昭公二十八年》所云：

昔贾大夫恶，娶妻而美，三年不言不笑。御以如皋，射雉获之，始笑而言。贾大夫曰：才之不可以已。我不能射，女遂不言不笑夫！

之典。牧斋自比贾大夫之丑恶而有才，以河东君为貎美，且拟之为妻。此诗作成，殆与“乌个头发，白个肉”及“白个头发，乌个肉”之戏言，时间相距甚近，若《牧斋遗事》及《觚剩》二书，均以属之燕婉之夕，则恐过后矣。又“如皋”之“皋”，与郑交甫遇神女于汉皋之“皋”同字也。下句即用《说苑·善说》篇卾君所闻越人歌“今日何日兮，得与王子同舟”之典。由是言之，牧斋诗此二句与河东君诗“汉佩敢同神女赠，越歌聊感卾君舟”两句，用典正同，针锋相对，文情才思，自为精巧。钱遵王不注一字，固以为习用之典，无烦征引，实不知此等妙处，更须标出，庶几不负作者之苦心也。“轻车漫忆西陵路，斗酒休论沟水头”者，上句自指河东君在此数年游西湖事，或更指其所作《戊寅草》《湖上草》及《金明池·咏寒柳》词等，亦即后来牧斋于顺治七年庚寅所作《留题湖舫》诗“杨柳风流烟草在”者也（见《有学集》卷三《夏五集》，并参前论《河东君与汪然明尺牍》第二通）。下句用卓文君白头吟“今日斗酒会，明旦沟水头。蹀躞御沟上，沟水东西流”之典（见《乐府诗集》卷四一），指河东君与陈卧子之关系。牧斋意谓今既与卧子脱离，可不必再提往事也。

“还胜客儿乘素舸，迢迢明月咏缘流”者，用《玉台新咏》卷一〇谢灵运《东阳溪中赠答》二首“可怜谁家妇，缘流洗素足。明月在云间，迢迢不可得”及“可怜谁家郎，缘流乘素舸。但问情若为，月就云中堕”之典，与前“可怜今日与同舟”之句相应。盖谢诗所咏妇在溪边洗足、郎在溪中乘舟，非如“今日与同舟”者可比，所以较胜于客儿。且康乐之作，本是一赠一答，尤符合钱柳赋诗酬和之情事也。

（九）

《东山酬和集》卷一牧翁《寒夕文宴，再叠前韵。是日我闻室落成，延河东君居之》（自注：“涂月二日。”寅恪按：《初学集》此题无“延河东君居之”六字及自注。又据郑氏《近世中西史日表》，崇祯十三年庚辰十一月廿四日小寒，十二月九日大寒，故是年十二月二日谓之寒夕也）云：

清樽细雨不知愁，鹤引遥空凤下楼。红烛恍如花月夜，绿窗还似木兰舟。曲中杨柳齐舒眼，诗里芙蓉亦并头（自注：“河东新赋并头莲诗”）。今夕梅魂共谁语，任他疏影蘸寒流（自注：“河东《寒柳》词云：约个梅魂，与伊深怜低语”）。

偈庵《半野堂夜集惜别，仍次前韵》（寅恪按：《列朝诗集》此题作《感别半野堂，叠前韵》）云：

何处珠帘拥莫愁，笛床歌席近书楼。金炉银烛平原酒，远浦寒星剡曲舟。望里青山仍北郭，行时沟水向东头。老怀不为生离苦，双泪无端只自流。

徐锡胤尔从《半野堂宴集，次牧翁韵，奉赠我闻居士》云：

舞燕惊鸿见欲愁，书签笔格晚妆楼。开颜四座回银烛，咳吐千钟倒玉舟。七字诗成才举手，一声曲误又回头。佳人那得兼才子，艺苑蓬山第一流。

寅恪按：牧斋于康熙二年癸卯岁暮作《病榻消寒杂咏》第三十四首《追忆庚辰冬半野堂文宴旧事》一诗，即记此夕之事者，前已移录。此崇祯十三年庚辰十二月初二日之夕，半野堂文宴，乃牧斋一生最得意又最难忘之事，故虽在垂死病榻呻吟之中，犹能记忆，历历不爽，可伤也已。此夕之会，颇似戏剧之一幕，其扮演人今日可考知者，一为河东君，二为牧斋，三为松圆，四为徐尔从，五为此夕望见坐于后来所建绛云楼下红袍乌帽三神之老妪（见钱遵王《有学集诗注·病榻消寒杂咏》第三十四首诗注）。此五人之心理，牧斋松圆尔从三人各见于其此夕所赋诗中。河东君此夕是否亦赋诗，今《东山酬和集》及《初学集》既未收载，不易考知。其理由或因此夕病酒所致，或别有感触，与后来不和《合欢诗》及《催妆词》之情事相类似，均俟后论之。此夕之会，虽未见河东君作品，然其心理可于此夕后所赋《春日我闻室作，呈牧翁》一诗中推得。至于此夕曾见三神之老妪，其心理当非如第一章所引《华笑庼杂笔》中黄梨洲“火神”之解释，应别有人事之原因也。请依次论之。

关于河东君者，当于下录其所赋《春日我闻室作，呈牧翁》一诗中论释，兹暂不涉及。牧斋之诗第一句指此夕文宴时之情景，第二句用萧史弄玉事，皆不烦详论。“红烛恍如花月夜，绿窗还似木兰舟”者，下句言河东君于崇祯十三年十二月二日由舟次迁入我闻室。以意揣之，我闻室之结构，必不甚宽敞，殆所谓屋小如舟者耶？上句指此夕情事。牧斋虽与韩敬争状元失败，不得“金榜第一名”，但此夕实同于“洞房花烛夜”。作此观念者，非独牧斋如此，即河东君本身亦莫不然。后来河东君于康熙三年甲辰六月二十八日垂绝时，作遗嘱与其女云：“我来汝家二十五年，从不曾受人之气。”（见《河东君殉家难事实·柳夫人遗嘱》）自康熙三年逆数至崇祯十三年庚辰，适为二十五年，若自崇祯十四年辛已六月七日茸城舟中结褵时起，下数至康熙三年甲辰六月二十八日，则仅二十四年。可知河东君之意，实认此夕为同牢合巹之期，然则牧斋此句殊有旨矣。

“曲中杨柳齐舒眼，诗里芙蓉亦并头”者，上句自用《折杨柳》歌曲之典（见《乐府诗集》卷二二），但亦指河东君《金明池·咏寒柳词》及“春前柳欲窥青眼”之句，意谓此夕可不必如前此之“窥眼”也。下句牧斋自注所指河东君新赋之《并头莲》诗，今未得见。考《陈忠裕全集》卷一九《湘真阁稿》《予读书池上，屡有并蒂芙蓉，戏题一绝》云：

宛转桥头并蒂花，秋波不到莫愁家。浣纱人去红妆尽，唯有鸳鸯在若耶。

此诗前第二题为《寒食雨》，第三题为《上元》四首，第四题为《岁暮怀舒章》八首，其第八首卧子自注云“去岁冬尽，予在郯城”，此“去岁冬尽”，乃指崇祯九年北行会试之役，故此题之“岁暮”，即崇祯十年岁暮。由是言之，此戏题并蒂芙蓉一首之作成，实在崇祯十一年初秋，可以推定无疑也。检《卧子自撰年谱·上》“崇祯十一年戊寅”条云：“是夏读书南园。”及李舒章会业序略云：“今春（寅恪按：此指崇祯八年春）暗公卧子读书南园，乐其修竹长林，荒池废榭。”（见《陈忠裕全集·卧子自撰年谱》“崇祯八年”条附录所引）

又检《卧子年谱》崇祯八年乙亥及九年丙子，俱有“春读书南园”之记载，皆未明著其离去南园之季节。细绎卧子诗题，其“屡有”之“屡”，自是兼指在崇祯十一年夏秋以前数次而言。第三章已详论卧子与河东君于崇祯八年春间，同居徐氏南楼并游宴陆氏南园之事。河东君虽于是年首夏离去南楼南园之际，只可见荷叶，而不能见莲花，但三年之后，卧子复于南园见此荒池中并蒂莲，感物怀人，追忆前事，遂有是作，殊不足怪矣。然则河东君所赋《并蒂芙蓉》诗当是和卧子之作者。今检河东君遗存之作品，如《戊寅草》，其中未见此诗。考此草所载河东君之诗，至崇祯十一年秋间为止，故疑此诗乃河东君崇祯十一年秋间以后、十三年冬间以前所作。即使此诗作于最早限度之崇祯十一年冬间，牧斋固亦得谓之为“新”。前第三章论宋让木《秋塘曲·序》中“坐有校书，新从故相家，流落人间”所谓“新”字之界说，读者可取参阅。盖当时文人作品，相隔三年之久，本可用“新”字以概括之也。所可笑者，陈杨二人赋诗，各以并头莲自比，不意历时未久，河东君之头，犹是“乌个头发”，而牧斋之头，则已“雪里高山”，实与卧子“还家江总”之头，区以别矣。牧斋头颅如许，竟尔冒充，亦可怜哉！

“今夕梅魂共谁语，任他疏影蘸寒流”者，牧斋自注既引河东君《金明池·咏寒柳词》，是以“梅魂”自任，故疏影亦指己身，辞旨明显，固不待论。唯“蘸”字之出处颇多，未知牧斋何所抉择。鄙意恐是暗用西厢记“酬简”之语。果尔，殊不免近亵。至若“寒流”一辞，“流”乃与“寒柳”题中之“柳”音近而巧合，即此一端，亦可窥见牧斋文心之妙矣。昔张敞云：“闺阁之内，夫妇之私，有过于画眉者。”（见《汉书》卷七六《张敞传》）由是言之，自不必拘执迂腐之见，诃诋牧斋。但子高坐此“终不得大位”（并见《汉书·张敞传》），牧斋亦以夙有“浪子燕青”之目，常守闺阁之内，而卒不得一入内阁之中。吾人今日读明清旧史，不禁为之失笑也。

钱曾注牧斋《有美诗》，忽破例引河东君《金明池·咏寒柳词》，已觉可怪，又载何云《疏影词》一阕，如此枝蔓，更为可疑。推原其故，遵王所以违反其注诗之通则者，殆皆出于陆敕先之意，遵王不得已而从之，诗非其本旨也。兹以士龙之词与牧斋此诗有关，因附录之，并略考何氏事迹，稍为论证，以资谈助。

钱曾《初学集诗注》卷一八《有美诗》“疏影新词丽”句注云：

陆敕先曰：何士龙有调《寄疏影，咏梅，上牧翁》云：“香魂谁比。总有他清澈，没他风味。无限玲珑，天然葱倩，谁知仍是憔悴。便霜华几日，连宵雨，又别有一般佳丽。除那人殊妙，将影儿现，把气儿吹。”

须忆半溪胧月，渐恨入重帘，香清玉臂。冥濛空翠，如语烟雾里，更有何人起。惜他止是人无寐。算今夕共谁相对。有调羮，居士风流，道书数卷而已。

此词实为河东君而作，诗当指此也。

寅恪按：牧斋赋《有美诗》引士龙此词，以赞扬河东君，于此可知钱何两人关系之密切，并足见牧斋门下士中，士龙与孙子长（孙氏事迹及与牧斋之关系，可参《有学集》卷一九《孙子长诗序》、同书卷二三《孙子长徵君六十寿序》及《牧斋尺牍》中《与孙子长札》第二通并王渔洋《思旧集》卷三“孙永祚”条等）与顾云美等同属左袒河东君一派，而与钱遵王辈居于反对地位者也。兹不暇考士龙本末，唯就此点论证之。

牧斋所撰《吾炙集》“东海何云士龙”条云：

士龙岭表归来，相见已隔生矣。妇（寅恪按：此“妇”字指河东君）见余喜，贺曰：公门下今日才得此一人。余曰：如得习凿齿，才半人耳。妇问何故？余笑曰：彼半人即我身是也。

《初学集》卷一一《何仲容墓志铭》略云：

仲容讳德润，为常熟甲族。父讳錞。娶秦氏，生子五人，述禹述稷述契述皋云。云吾徒也。

同治修《苏州府志》卷一〇〇常熟县《何云传》略云：

何云字士龙。祖

錞

字言山（寅恪按：光绪修《常昭合志稿》卷三三《何传》云：何

錞

字子端。与此异。下文又云：“子云，字士龙。”略去德润一代，与牧斋所作《何仲容墓志铭》不合，殊误）。云能古文词，尤熟唐史，凡唐人诗有关时事者，历历指出如目睹。钱谦益延致家塾。崇祯丁丑谦益被讦下狱，云慷慨誓死，草索相从。后从瞿式耜至闽粤，流离十五年，复归故园。

《初学集》卷一一《桑林诗集·序》云：

丁丑春尽赴急征，稼轩并列刊章。士龙相从草索。渡淮而北，赤地千里。身虽罪人，不忘吁嗟闵雨之思，遂名其诗曰《桑林集》。

同书同卷《一叹示士龙》云：

一叹依然竟陨霜，乌头马角事茫茫。及门弟子同关索，薄海僧徒共炷香。百口累人藏复壁，千金为客掩壶浆。昭陵许哭无多泪（自注：“唐制有冤者，许哭昭陵”），要倩冯班恸一场（自注：“里中小冯生善哭。”寅恪按：小冯生之兄舒，亦与牧斋关系密切。可参《虞山妖乱志》。观牧斋此诗，知冯氏兄弟及士龙，皆牧斋患难交也。又可参冯班《钝吟杂录》卷一《家戒》上所云“何云有文，钱牧翁重之”之语）。

同书卷一二《霖雨诗集·送何士龙南归兼简庐紫房一百十韵》略云：

伊余退废士，杜门事耕桑。十年守环堵，一朝锁锒铛。天威赫震电，门户破苍黄。诏纸疾若飞，官吏仆欲僵。有母殡四载，西风吹画荒。有儿生九龄，读书未盈箱。宾客鸟兽散，亲族忧以痒。或有强近者，惧累遗祸殃。目笑复手笑，坚坐看戏场。或有狰狞者，黠鼠而贪狼。毁室谋取子，坏垣隳我杗。揶揄反皮面，谣诼腾诽谤。唯有负傭流，弛担语衋伤。唯有庞眉叟，戟手呼彼苍。市人为罢市，僧院各炷香。我心鄙儿女，刺刺问束装。暮持袱被出，诘朝抵金阊。门生与朋旧，蜂涌来四方。执手语切切，流襟泪浪浪。惜我傔从弱，念我道路长。或云权幸门，刺客如飞蝗。穴颈不见血，探头入奚囊。或云盘飧内，鸩堇置稻粱。匕箸一不慎，坟裂屠肺肠。谁与警昏夜，谁与卫露霜。谁与扶跋蒂，谁与分劻勷。何生奋袖起，云也行所当。阖门置新妇，问寝辞高堂。典衣买书剑，首路何慨慷。何生夜草疏，奋欲排帝阊。黯淡蚊扑纸，倾攲蚓成行。残灯焰明灭，房心吐寒芒。祖宗牗惚恍，天心鉴明明。眉山摘牙牌，分宜放钤冈。执彼三尸虫，打杀铜驼傍。孤臣获更生，朝市喜相庆。孟冬家书来，念母心不遑。有忧食三叹，矧乃惰与翔。星言卷衣被，别我归故乡。我欲絷子驹，顾视心怅怅。子行急师难，子归慰母望。丹青或可渝，此义永不爽。

寅恪按：牧斋为张汉儒所讦，被逮北行，下刑部狱，逾年始得释归，其本末备见《史乘》及其他载记，以非本文范围主旨所在，故不详述。唯节录牧斋自述之诗，亦足知当日被逮时之情况，并门生故旧关系之一斑也。所最可注意者，不在士龙之维护牧斋，而在河东君之赏誉士龙，《吾炙集》中钱柳问答之言即是其证。

《晋书》卷八二《习凿齿传》（参《高僧传》卷五《释道安传》）云：

后以脚疾，遂废于里巷。及襄阳陷于苻坚，坚素闻其名，与道安俱舆而致焉。既见，与语，大悦之。赐遗甚厚。又以其蹇疾，与诸镇书：“昔晋氏平吴，利在二陆。今破汉南，获士裁一人有半耳。”俄以疾归襄阳。寻而襄邓反正，朝廷欲征凿齿，使典国史。会卒，不果。

然则牧斋之意谓清兵取江南，己身降附，北迁授职，俄引疾归籍，稍蒙礼遇（《清史列传》卷七九《贰臣传·钱谦益传》云：“六月以疾乞假。得旨，驰驿回籍。令巡抚按视其疾痊具奏”），可比彦威在前秦陷没襄阳后，为苻坚所舆致，俄以疾返里，寻而襄邓反正，晋廷欲使之典国史。盖牧斋犹希望明室复兴，己身可长史局也。寓意甚微妙。河东君平日于《晋书》殊为精熟，观其作品，例证颇多，此点牧斋固亦宿知，所以举习氏为说者，乃料定河东君必能达其微旨。倘是与常人而作此语，岂非对牛弹琴耶？

萧伯玉士玮题牧斋《初学集》，顾云美作《河东君传》，俱以李易安赵德甫比钱柳。今读《吾炙集》此条所记，益证萧顾之言非虚誉矣。

《苏州府志·何云传》云：“钱谦益延致家塾。”士龙何时在牧斋家授读，未能考知，以意揣之，当在黄陶庵之前。牧斋送士龙南归诗，自述其崇祯十年丁丑春被逮时事云：“有儿生九龄，读书未盈箱。”盖孙爱生于一年己巳九月（见《初学集》卷九《崇祯诗集》卷五《反东坡洗儿诗己巳九月九日》诗），至崇祯十年春间，适为九岁。士龙之在钱氏家塾，或即此时，亦未可知。《虞山妖乱志》中云：

有朱镳者，老儒也，教授于尚书家塾。

汉儒讦牧斋所言江南六大害中第六款“士习之害”，亦载朱镳之名，与冯舒并列。窃疑朱氏之在牧斋家塾，或更先于士龙，岂孙爱之发蒙师耶？俟考。

又有可注意者，即牧斋门下士中，凡最与瞿稼轩有关者，俱为同情河东君之人。第三章论《河东君传》作者顾苓本末时，已略述云美与稼轩之关系，今观士龙之作《疏影词》及《吾炙集》所载河东君之语，皆可证明此点。由此推之，稼轩在牧斋门下，亦与何顾两氏同属“柳派”，而与钱遵王之为“陈派”，即牧斋夫人陈氏之派者，迥不相同也。俟下文论绛云楼事时再及之，兹不多赘。

松圆诗第三句用《史记》卷七九《范雎》传，第四句用《晋书》卷八〇《王羲之传附徽之传》及卷九四《戴逵传》并《世说新语》“任诞”类“王子猷居山阴”条，第五句用李太白《送友人》五律（见《全唐诗》第三函《李白》卷一七），第六句用《乐府诗集》卷四一卓文君《白头吟》，皆习见之典，不待详引。所可注意者，即第七第八两句“老怀不为生离苦，双泪无端只自流”之语。半野堂此夕之宴，有两作用，一为送别将去之孟阳，一为欢迎新到之河东君。牧斋此时与孟阳之关系，为“悲莫悲兮生别离”.与河东君之关系，为“乐莫乐兮新相知”。斯固孟阳所深切体会者，但明言不为己身生离之苦，则老泪双流，自必因他人新知之乐所致，可以决定无疑。

又此诗第一、第二两句乃问答之词。第一句“珠帘”用李太白《怨词》“美人卷珠帘”之典（见《全唐诗》第三函《李白》卷二四），盖河东君夙有“美人”之称也（见第二章所论）。“莫愁”用玉溪生《马嵬》二首之二“不及卢家有莫愁”之典（见《李义山诗集·上》）。河东君与莫愁身份适合，固不待言。此句之意，谓河东君今属于谁家乎？第二句乃答辞，意谓河东君今在半野堂之我闻室，其地“弹丝吹竹”，接近藏书之楼，即以钱家为卢家也。牧斋虽藏书甚富，但此时尚未建绛云楼，故此楼自不能指绛云楼。依江南气候潮湿多雨之通例推之，书籍之藏储，宜在楼阁，颇疑牧斋此时家中之荣木楼，不仅为陶庵授读孙爱之处，亦是牧斋藏书之所。若果推测不误，则崇祯十三年庚辰十二月二日文酒之宴，笙歌笑语，通夕不休，陶庵或因此喧哗扰其眠睡，心情既烦恼厌恶，复拘守礼法，不便出楼参与盛会，其不愿和诗，势所必然也。苦哉！苦哉！

故综合第一、第二两句之旨意言之，实与第七第八两句相关，盖义山“不及卢家有莫愁”句，“有”字之义，当作“保有”及“享有”解。今此“莫愁”已是“年年河水向东流”，为牧斋所有矣，安得不“双泪无端只自流”乎？

复次，《有学集》卷三《夏五集·西湖杂感》二十首之八云：

西泠云树六桥东，月姊曾闻下碧空。杨柳长条人绰约，桃花得气句玲珑（自注：“桃花得气美人中”，西泠佳句，为孟阳所吟赏）。笔床研匣芳华里，翠袖香车丽日中。今日一灯方丈室（寅恪按：“一灯”二字，钱曾注本同），散花长侍净名翁。

寅恪按：此诗为牧斋于顺治七年庚寅在杭州追忆河东君西湖旧游而作者。末句“一灯”二字，今据牧斋手写稿本，知原作“一来”（见有正书局影印《江左三大家诗画合璧》）。“一灯”自极可通，改“一来”为“一灯”，是否出于牧斋本身，抑或后人所为，俱不得知。但“一来”实用佛典，此诗第七第八两句皆用《维摩诘经》事，故“一来”二字，殊为适合。河东君行踪飘忽，往往“一来”即去，而更“不还”，其于卧子孟阳皆莫不然。松圆之作《縆云诗》，欲其“縆定不行”。牧斋此诗结语颇表得意，或者后来又觉词过明显，遂自改易耶？牧斋作此诗时，松圆卒已八年，“散花”之天女依旧“长侍净名”，斯殆亦松圆地下所不及料者欤？

又前论《有学集·吴巽之持孟阳画扇索题》诗节，引《耦耕堂存稿·文·下》《题归舟漫兴册》有“庚辰腊月望，海虞半野堂订游黄山”之语，可知孟阳至早亦于崇祯十三年十二月十五日始离去牧斋家。夫半野堂送别之宴，在十二月二日，距离孟阳行期，有十余日之久，时间未免太长。然则此宴明是专为欢迎河东君入居我闻室而设者，所谓送别孟阳，不过“顺水人情”耳。且此夕之宴，实同于合巹花烛之筵席，牧斋盖借以暗示孟阳，若谓自此夕以后，河东君专属我有，松圆诗老亦可以行矣。孟阳自必心知其意，所以有“何处珠帘拥莫愁，笛床歌席近书楼”及“老怀不为生离苦，双泪无端只自流”等句也。伤哉！

徐尔从为此夕酒座局外中立之人，其本末未能详考。兹仅就所见甚少之材料推论之，亦可知徐氏在牧斋门下，究属何派，即“柳派”抑或“陈派”也。

《初学集》卷五六《陕西按察使徐公墓志铭》（参光绪修《常昭合志稿》卷二五《徐待聘传》）略云：

公讳待聘，廷珍字也，晚年与余游最密。有子四人，锡祚锡胤锡云锡全，锡祚锡胤皆与余交好。

冯默庵《虞山妖乱志》中述钱裔肃召归其祖岱之出妾连璧事，有关涉尔从一节，其文略云：

又有徐锡胤者，素亦客于尚书门。恨钱斗独擅裔肃，已不得交关，遂出揭攻裔肃。

《有学集》卷三一《族孙嗣美合葬墓志铭》略云：

嗣美名裔肃，妻蒋氏。子四人，长召次名，次即曾，次鲁。

王应奎《柳南随笔》卷二云：

徐锡允字尔从，廉宪待聘之子，文虹其自号也。家畜优童，亲自按乐句指授，演剧之妙，遂冠一邑。诗人程孟阳为作徐君按曲歌，所谓“九龄十龄解音律，本事家门俱第一”，盖纪实也（寅恪按：此两句见《耦耕堂存稿·诗》中《赠徐君按曲图歌》，又可参同书上《和牧斋观剧》四首及同书中《戏和徐尔从遣散歌儿二首同牧斋次韵》并《初学集》卷一〇《崇祯诗集》卷六《仲夏观剧欢宴浃月，戏题长句，呈同席许宫允诸公》及同书卷一六《丙舍诗集》《次韵徐二尔从散遣歌儿之作》二首）。时同邑瞿稼轩先生以给谏家居，为园于东皋，水石台榭之胜，亦擅绝一时。邑人有“徐家戏子，瞿家园”之语，目为虞山二绝云。

寅恪按：何士龙有《疏影词》，当即后来追和牧斋此夜之诗“今夕梅魂”句之意者。尔从此夕之宴，既身在座中，复次牧翁韵赠河东君，则其立场观点，与何顾相同，其属于“柳派”，不待多论。又据默庵之言，知尔从曾揭攻钱裔肃。钱曾为裔肃之子，则尔从为嗣美遵王父子之仇人怨家，其与“陈派”之遵王相敌对，乃自然之理也。

夫牧斋朋好甚多，何以此夕与宴作诗，除孟阳外，仅见尔从一人？颇疑当日事出仓促，不易邀集多友。尔从与孟阳交谊甚笃挚，又精通音律，此夕文宴河东君应有弹丝吹竹、度曲按歌之举，钱程特招之与会，亦情势所当然也。至黄陶庵此时适馆于牧斋家，转不与是夕之宴及不见其有关之诗者，实由陶庵本人对于此事所持之见解所致。盖崇祯十三年庚辰十二月二日，陶庵正居牧斋常熟城内宅中之荣木楼，授孙爱读。依昔日家塾惯例，年终固须放馆归家，但多在除夕以前不久之时，始能离馆。嘉定常熟道途甚近，陶庵为人严肃，恐不于腊月之初，即已还家度岁，然则陶庵此夕当仍在牧斋家。孟阳既同寓一处，牧斋设宴声称为孟阳饯别，程黄旧交，岂有不被邀请陪座之理。据今日所见资料，似陶庵并未与此离筵者，岂牧斋习知陶庵平日性格迥异于尔从，河东君之放诞风流，此夕之宴，更必有所表现。钱之不邀黄，非仅畏惮其方正，实亦便利主客两方，不得已之决策。牧斋当日之苦心，亦可窥见矣。

尔从诗第一句“舞燕惊鸿见欲愁”，谓河东君此夕放诞风流之活泼举动，殊有逾越当日闺阁常轨者。第四句“咳吐千钟倒玉舟”，谓河东君于此夕座上之豪饮。故此两句，极有写实价值。第七、第八两句“佳人那得兼才子，艺苑蓬山第一流”，河东君真足当之无愧，未可目为寻常酬应谀赞之言。综观尔从之作，虽不甚工，然颇切合。牧斋之选录此诗，或职是之故欤？

此夕见神见鬼之老妪，乃黄陶庵以外，局外而又局外之人。以情理推测，必非奔走执役于此夕之宴会者。其人立于设筵之堂外，遥遥望见主翁宾客之形影，虽未必得闻河东君熏炉之香气，然老主人朱门酒肉之臭味，亦可令之作呕也。据《有学集》卷四六《题李肇国史补》云：

绛云一炬之后，老媪于颓垣之中，拾残书数帖，此本亦其一也。

则此拾得绛云楼半野堂焚毁后残书之老媪，疑即与窥探半野堂文宴之老妪同是一人。盖此老妇所居之处，当在半野堂绛云楼之近旁，故可被人利用侦察半野堂之情况。后来堂楼俱毁于火，遂亦时时周行巡视，拔寒灰、寻断简于其地欤？至此老妪之立场观点，则非可视为中立者，因此人既号为老妪，当是牧斋夫人陈氏，或宠妾王氏之旧人，其在堂外窥看，殆由受命而来侦探，故其所言必出于当日“陈派”之唆使。寅恪所以有此推测者，因《牧斋遗事·赵水部杂志》四则之四谓牧斋孙桂哥生之夕，梦见陈夫人所供养之赤脚尼解空至其家（详见第五章所引），据此可知陈夫人平日与妖尼来往，殊违背其姑顾氏之家教矣（见《初学集》卷七四《请诰命事略》）。然则此妪所谓红袍乌帽之三神，殆指钱氏之祖先而言。

《初学集》卷七四《亡儿寿耈圹志》略云：

其母微也，余妻与王氏更母之。丙寅之三月缇骑四出，警报日数至，家人环守号泣。儿忽告余曰：爹勿恐爹勿恐，明年即朝皇帝矣。遂为执笏叩头呼万岁状。又曰：爹所朝非今皇帝，乃新皇帝也，新皇帝好，新皇帝大好。言之再四。余愕问何以知之？儿曰：影堂中诸公公冠服列坐楼下，教我为爹言如是。僮应索绹坐槛上，我叱起之，询之僮应，果然。呜呼，异哉！是年七八月稍解严。明年儿死。凡四月，而先帝登遐，新天子神圣，逆阉殛死，慨然下明诏，恤录死废诸臣。儿之云若执左劵，而儿不得见也。呜呼！儿之言其有神者告之，如古所谓荧惑散为童谣者耶？其真吾祖吾父凭而仪之，而锡以兆语耶？儿能见亡人，又与声欬相接，岂其死征耶？儿死于天启丁卯五月十六日，其葬也，以新天子改元崇祯之三月清明日，在夏皋祖茔之旁，其父谦益为书石，而纳诸圹。

寅恪按：牧斋作志，本借小儿妄语，以抒其悲感，文情并茂，自是能手。今详绎志文，牧斋实不免迷信之诮。此点可参《初学集》卷一〇《崇祯诗集》卷六《仙坛唱和诗》十首、同书卷四三《勒法师灵异记》（寅恪按：此事亦涉及金圣叹，颇饶兴趣。可参王应奎《柳南随笔》卷三“金人瑞”条）、同书卷八六《石刻楞严经缘起》及《有学集》卷二七《河南府孟津县关圣帝君庙灵感记》等。关于是时江南士大夫名流迷信之风气，限于本文范围，不欲多论，但当日钱氏一家见神见鬼之空气，亦可推见也。

据《明史》卷六七《舆服志》“文武官冠服”条云：

一品至四品绯袍。

故着红袍之三神，当指牧斋之曾祖、祖及父。但检《初学集》卷七四《谱牒》卷一，牧斋于崇祯元年九月为祖父顺时父世扬请诰命，撰二人事略，而不及其曾祖体仁。盖是时牧斋任职二品之礼部侍郎，依例止可封赠二代也（见《明史》卷七二《职官志》）。又检《初学集》卷七五代其父所作《故叔父山东按察司副使春池府君行状》（原注：“代先大夫”）云：

府君之先曰我王父，赠奉政大夫刑部河南清吏司郎中府君讳体仁。

则知牧斋之曾祖体仁止赠五品官（亦见《明史》卷七二《职官志》），依例着蓝袍而非绯袍（亦见《明史》卷六七《舆服志》“文武官冠服”条）。是三神之中，应为二红袍一蓝袍。老妪所言，不合事实，颇有可疑。鄙意旧时出身履历，例书曾祖、祖及父三代名字资格，今日世俗习惯犹以“祖宗三代”为言。钱氏家中造谣之老妪，不同于治史考据之专家，牵混概括，目牧斋三代祖宗皆着红袍，自是极可能之事，论者不必于此过泥，而以为与明代之朝章国典不合。由是言之，钱氏祀奉祖宗之建筑物内所悬之喜神（见钱大昕《竹汀先生日记钞》卷一“读宋伯仁梅花喜神谱”条及阮元《四库未收书目提要》卷一“梅花喜神谱”条），亦俱红袍乌帽衣冠之状。此可与寿耈“影堂中诸公公冠服列坐楼下，教我为爹言如是”之语，互相印证也。

又刘本沛《虞书》云：

顾太仆书屋甚华美。内有三层楼一座，是太仆赴粤时所建，未经人住。居民每夜见有五神人，金幞红袍，巍峨其上。犯者祸立至。丁卯予僦居五年，读书其上，绝无影响。

寅恪按：刘氏书自识略谓：“弘光乙酉七月十三日清兵南下。茅檐闷坐，无以自遣，偶追闻见，漫笔之书。八月二十四日逋髯刘某识。”可知刘氏僦居顾太仆书屋之丁卯年，乃指天启七年丁卯而言，下距崇祯十三年庚辰河东君过访半野堂之岁，仅十三年，时代甚近，顾宅怪异之事复在虞山发生。然则刘氏所记与牧斋家老妪所言，可谓时同地同。据此更可以推见明末常熟社会迷信状况之一斑矣。

当时牧斋家中“反柳派”欲利用牧斋前此迷信之心理散播谣言，假托祖宗显灵，以警戒牧斋不可纳此祸水，免致败家，依情势言，此主谋者，当即牧斋夫人陈氏及宠妾王氏。此二人之地位，最与河东君不能相容，且又为抚养寿耈之人，更宜出此诡计。其所以不促使最近于崇祯十三年冬至祭祀祖宗之孙爱作第二寿耈，以见神见鬼之言，面告牧斋者，其故当因此时孙爱年已十二岁，非如寿耈之幼稚，易于指挥，且其生母朱氏与王氏复有利害之冲突，不立于同一之战线也。牧斋前此受寿耈预言之影响，此时又闻老妪之传说，虽不加诃责禁止，然亦未能解其所言之用意，因姑妄听之，存而不究。至其垂死之年，作诗追记半野堂文宴之事，有“看场神鬼坐人头”之句，借以诋詈其政敌。“神”指温体仁周延儒等显要，“鬼”指陈汝谦张汉儒诸浪人，此类神鬼皆常坐于人之头上者也。假使牧斋心中联系老妪寿耈两人所言，则必不用此类辞句，否则岂非呵骂自身之祖宗耶？牧斋一生思想灵活，此点为“陈派”所深知，其促使老妪传播妄言，盖预料牧斋必能追忆寿耈之语，认为“诸公公”显灵欲令立即斥去“城南之柳”（此借用谷子敬《吕洞宾三度城南柳》杂剧之名，以剧中柳树精为杨氏子，而河东君初访半野堂时，亦作男子装故也），实为家门之福，但牧斋此时因沉溺于新相知之乐，如醉如痴，遂一反其平日心理常态，竟不能将此两事，前后联合为一观念，斯为“陈派”失败之主因也。黄梨洲乃同情于河东君者，由于未悉此中原委，转谓是后来焚烧绛云楼之火神，殊不知火神固可具红袍乌帽之形状，但何必现此三位一体之作用耶？钱黄二人通才博学，为世宗仰，竟皆受绐于妒妇老妪，迄今思之，甚为可笑。然则当河东君初访半野堂之时，牧斋家中党派竞争激烈，钩心斗角，无所不用其极，内容实况，今虽不能详知，即据红袍乌帽三神之传说，亦可推见一斑。故不避烦琐之嫌，特辨述之如此。

（十）

《东山酬和集》卷一牧翁《迎春日偕河东君泛舟东郊作》（寅恪按：迎春日之问题，可参前论牧斋《冬至日感述示孙爱》诗节）云：

罨画山城画舫开，春人春日探春来。帘前宿晕犹眠柳，镜里新妆欲笑梅。花信早随簪髩发，岁华徐逐荡舟回。绿尊红烛残年事，传语东风莫漫催。

河东君《次韵》云：

珠帘从此不须开，又是兰闺梦景来。画舫欲移先傍柳，游衫才拂已惊梅。东郊金弹形相逐，南陌琼辀度几回。最是新诗如玉琯，春风舞袖一时催（寅恪按：此首《初学集》未载）。

河东君《春日我闻室作，呈牧翁》（寅恪按：郑氏《近世中西史日表》：崇祯十三年庚辰正月十三日立春，十二月廿四日又立春。河东君诗题之“春日”，乃指自十二月立春至除夕间之节候也）云：

裁红晕碧泪漫漫，南国春来正薄寒。此去柳花如梦里，向来烟月是愁端。画堂消息何人晓，翠帐容颜独自看。珍重君家兰桂室，东风取次一凭栏。

牧翁《河东春日诗有梦里愁端之句，怜其作憔悴之语，聊广其意》云：

芳颜淑景思漫漫，南国何人更倚栏。已借铅华催曙色，更裁红碧助春盘。早梅半面留残腊，新柳全身耐晓寒。从此风光长九十，莫将花月等闲看。

寅恪按：钱柳二人同在一处时，酬和往复，一日之间，一人所作，往往不止一首，如上录四诗，皆属于迎春日者。但《初学集》未载河东君次韵牧斋此日同游东郊之作，又《东山酬和集》卷一牧斋《新正日偕河东君过拂水山庄，梅花半开，春条乍放，喜而有作》后附河东君次韵诗，《初学集》亦未载。二人不在一处时，诗简来往，互相酬和，亦有仅载一方之作品者，如《东山酬和集》卷二牧斋《西溪永兴寺看绿萼梅有怀》及《二月十二春分日横山晚归作》，《初学集》皆未载河东君和作。或疑《初学集》为牧斋一人专集，与《东山酬和集》之为诸人酬和诗之选集，两者性质不同，主宾轻重互异，因有著录多少之分别。是说虽亦近理，然鄙意恐不止此。盖河东君为人负气好胜，其与当时名士拈题斗韵，往往超越诸人之上，杜少陵“语不惊人死不休”（见《杜工部集》卷一一《江上值水如海势，聊短述》七律）正同此义。今观《初学集》中所存与牧斋唱和之作，颇多别有意境，非复牧斋所能企及。至其未载者，则属不能与牧斋竞胜之作品。由是而言，《初学集》之未全载河东君诸诗，实出河东君本人有所去取之故，斯固负气好胜而又聪明绝世之人，如河东君者，所应有之举措也。兹因比较《东山酬和集》与《初学集》两本繁简异同，略附鄙见如此，以俟通人之教正。

牧斋《迎春日泛舟》一首，既切合景物情事，更才藻艳发，洵为佳作。河东君和章，虽亦不恶，然较牧翁原作终有逊色，宜其删去，不存于《初学集》，以免相形见绌也。牧斋诗第三第四句实写河东君前夕豪饮，次晨早妆之态，形容巧妙，如见其人。至若孟阳《縆云诗》第四首，亦描写河东君早妆之作，虽与牧斋此两句之意旨相同，但钱诗造语精练，非程诗所可及。不过松圆欲远追周昉，画出河东君此际情态，则其所画，或更较牧斋之诗能传神，亦未可知也。

河东君《春日我闻室作，呈牧翁》一诗，前于第一章第三章及本章已多述及，今更申论之。其关涉古典者，不必征释，唯就今典言之。河东君此诗与卧子《梦中新柳》诗，同用一韵，殊非偶然，盖因当日我闻室之新境，遂忆昔时鸳鸯楼之旧情，感怀身世，所以有“泪漫漫”之语。读此诗者，能通此旨，则以下诸句皆可迎刃而解矣。“此去柳花如梦里”指陈卧子《满庭芳》词“无过是，怨花伤柳，一样怕黄昏”之语而言，即谓与轶符之关系。“向来烟月是愁端”指宋让木《秋塘曲》“十二银屏坐玉人，常将烟月号平津”之句而言，即谓与周文岸之关系。“向来”既如是，“此去”从可知，所言之事、所怀之感，乃牧斋所深知者，故云：“河东春日诗有梦里愁端之句，怜其作憔悴之语”，遂不得不和韵赋诗，“聊广其意”，否则此二句自表面观之，亦未见其语之甚憔悴而可怜也。“画堂消息何人晓”，指牧斋初次答其过访半野堂诗，“但似王昌消息好”之句及《永遇乐》词“白玉堂前，鸳鸯六六，谁与王昌说”之语，然其下接以“翠帐容颜独自看”之句，即借用玉溪生《代应》诗“谁与王昌报消息，尽知三十六鸳鸯”之意。据朱鹤龄《李义山诗集笺注·上》引道源注，谓三十六鸳鸯纯举雌言之（寅恪按：冯孟亭不以此说为然。见《玉溪生诗详注》卷三）。牧斋诗词之意，亦同此解，河东君当亦不异。然则此一联，两句连读，意谓己身之苦情，牧斋未必能尽悉，而怀疑其是否果为真知己也。“珍贵君家兰桂室”感牧斋相待之厚意，而抱未必能久居之感，若作如是解，则“君家”二字之用意所在，始有着落。“东风取次一凭栏”，即用卧子梦中所作“大抵风流人倚栏”之句，并念卧子醒后补成“太觉多情身不定”之句，而自伤卧子当时所言，岂竟为今日身世之预谶耶？夫河东君此诗虽止五十六字，其词藻之佳、结构之密，读者所尽见，不待赘论。至情感之丰富、思想之微婉，则不独为《东山酬和集》中之上乘，即明末文士之诗，亦罕有其比。故特标出之，未知当世评泊韵语之专家，究以鄙说为何如也。

抑更有可论者，河东君此诗题，既特标“我闻室”三字，殊有深意。夫河东君脱离周文岸家后，至赋此诗之时，流转吴越，将及十年，其间与诸文士相往还，其寓居之所，今可考知者，在松江，则为徐武静之生生庵中南楼，或李舒章之横云山别墅，在嘉定，则为张鲁生之薖园，或李长蘅家之檀园，在杭州，则为汪然明之横山书屋，或谢象三之燕子庄，在嘉兴，则为吴来之之勺园，在苏州，或曾与卞玉京同寓临顿里之拙政园。凡此诸处，皆属别墅性质。盖就河东君当时之社会身份及诸名士家庭情况两方面言之，自应暂寓于别墅，使能避免嫌疑，便利行动，但崇祯庚辰冬日至虞山访牧斋，不寓拂水山庄，而径由舟次直迁牧斋城内家中新建之我闻室，一破其前此与诸文士往来之惯例，由是推之，其具有决心归牧斋无疑，遗嘱中“我来汝家二十五年”之语，可以证知。然牧斋家中既有陈夫人及诸妾，又有其他如钱遵王辈，皆为己身之反对派，倘牧斋意志动摇，则既迁入我闻室，已成骑虎之势，若终又舍牧斋他去，岂不贻笑诸女伴，而快宋辕文谢象三报复之心理耶？故“珍重君家兰桂室”之句与“裁红晕碧泪漫漫”之句互相关涉，诚韩退之所谓“刳肝以为纸，沥血以书词”者，吾人今日犹不忍卒读也。

牧斋既深知河东君“梦里”“愁端”两句所指之事实及心理，因和韵以宽慰之。牧斋此诗宽慰之词旨，实在其后四句，“早梅半面留残腊，新柳全身耐晓寒”，“新柳”乃指卧子“补成梦中新柳诗”之“新柳”，自不待言。“全身耐晓寒”，必非泛语，第三章论卧子蝶恋花《春晓》词“故脱余绵，忍耐寒时节”句，已略及河东君个人耐寒之特性。顾苓《河东君传》云“为人短小，结束俏利”，白牛道者题此传云“冬月御单夹衣，双颊作朝霞色，即之，体温然。疑其善玄素也”，皆与耐寒之特性有关。盖河东君为人短小，若衣着太多，则嫌臃肿，不得成俏利之状。既衣着单薄，则体热自易放散，遂使旁人有“即之温然”之异感，此耐寒习惯，亦非坚忍性特强之人不易办。或者河东君当时已如中国旧日之乞丐，欧洲维也纳之妇女，略服砒剂，既可御寒，复可令面颊红润。斯乃极谬妄之假说，姑记于此，以俟当世医药考古学人之善美容术者教正。

兹有一事可论者，吾国旧时妇女化妆美容之术，似分外用内服两种。属于外用者，如脂粉及香熏之类，不必多举.属于内服者，如河东君有服砒之可能，及薛宝钗服冷香丸（见《石头记》第七及第八两回），即是其例。前引卧子为河东君而作之《长相思》诗云：“别时余香在君袖，香若有情尚依旧。但令君心识故人（寅恪按：此句用《后汉书·列传》卷四四《杨震传》，‘故人知君，君不知故人’之语，甚为巧妙，足见卧子文才之一斑），绮窗何必长相守。”然则河东君之香乃热香，薛宝钗之香乃冷香，冷香犹令宝玉移情，热香更使卧子销魂矣。

又温睿临《南疆逸史·下》“逸士”门《张白牛传》略云：

张白牛失其名，字存壬，钱塘诸生。鼎革后，弃诸生服，避居留下，卖卜自给，足迹不入城。破屋二间，败几缺足，穴壁倚之以读书。貎苍古，乱髯，声如洪钟。日吟诗，经史之外，释道三藏皆诵。冬衣一敝苎衫，服砒霜。问之，则聊以御寒。

寅恪按：白牛道者，或即是张白牛，尚俟详考。但张氏冬日服砒霜以御寒，似可证知明季吴越间颇流行服砒御寒之术。且张氏之号，与题《河东君传》之白牛道者，实相符合，甚可注意也。

牧斋“新柳全身耐晓寒”句之意，尚不止摹写河东君身体耐寒之状，实亦兼称誉其遭遇困难，坚忍不挠之精神，盖具有两重旨意也。卧子《补成梦中新柳诗》载于《陈李唱和集》，为崇祯六年癸酉早春所作，此诗后一题为《梅花》七律二首，当亦是为河东君而作。

又《陈忠裕全集》卷一五《属玉堂集》载卧子于崇祯七年甲戌岁暮所作《早梅》一首云：

垂垂不动早春间，尽日青冥发满山。昨岁相思题朔漠（自注：“去年在幽州也”），此时留恨在江关。干戈绕地多愁眼，草木当风且破颜。念尔凌寒难独立，莫辞冰雪更追攀。

寅恪按：卧子自注云，“去年在幽州也”，盖卧子崇祯六年癸酉岁暮在北京，候次年会试，此时颇多绮句，皆怀念河东君之作，第三章已论及之。此诗之前为《腊日暖甚，过舒章园亭，观诸艳作，并谈游冶》二首，此诗后为“乙亥元日”，然则卧子《早梅》一律，当作于崇祯七年十二月立春之后、除夕之前，正与牧斋崇祯十三年庚辰冬作此诗之时节相应合。卧子诗云：“念尔凌寒难独立，莫辞冰雪更追攀”，牧斋早梅之句及耐寒之语，疑俱与之有关。卧子《陈李唱和集》及《属玉堂集》久已刊布，谅牧斋当日必早见及，故用其《新柳》《早梅》两诗，以为今典，不仅写景写物，亦兼言情言事，此非高才，不能为之，即有高才，而不知实事者，复不能为之也。幸得高才，知实事而能赋咏之矣，然数百年之后，大九州之间，真能通解其旨意者，更复有几人哉？更复有几人哉？

“从此风光长九十，莫将花月等闲看”，谓立春至立夏共九十日，皆为阳春，不可等闲放过。汤玉茗云：“如花美眷，似水流年。”牧斋于此非独取以慰人，并用以自警矣。

抑更有可论者，崇祯十三年庚辰之冬，河东君年二十三，牧斋年五十九，卧子年三十三，依当日社会一般观念，河东君或尚可称盛年，然已稍有美人迟暮之感，卧子正在壮岁，牧斋则垂垂老矣。庚辰后五年为顺治二年乙酉，明南都倾覆，河东君年二十八，牧斋年六十四，河东君虽愿与牧斋同死，而牧斋谢不能。庚辰后六年为顺治三年丙戌，卧子殉国死，年三十九，河东君年二十九。庚辰后八年为顺治五年戊子，牧斋年六十七，河东君年三十一，牧斋以黄毓祺案当死，而河东君救之，使不死。庚辰后二十四年为康熙三年甲辰，牧斋年八十三，河东君年四十七，两人先后同死。由是言之，河东君适牧斋，可死于河东君年二十九，或三十一之时，然俱未得死.河东君若适卧子，则年二十九岁时，当与卧子俱死，或亦如救牧斋之例，能使卧子不死，但此为不可知者也。呜呼！因缘之离合，年命之修短，错综变化，匪可前料，属得属失，甚不易言。河东君之才学智侠既已卓越于当时，自可流传于后世，至于修短离合，其得失之间，盖亦末而无足论矣。因恐世俗斤斤于此，故取三人之关于此点者，综合排比之，以供参究。寅恪昔撰《王观堂先生挽诗》云：“但就贤愚判死生，未应修短论优劣。”意旨可与论河东君事相证发也。

《东山酬和集》卷一牧翁《除夕山庄探梅，口占报河东君》云：

数日西山踏早梅，东风昨夜斩新开。停车未许倾杯酒，走马先须报镜台。冷蕊正宜帘阁笑，繁花还仗剪刀催。衫裆携得寒香在，飘瞥从君嗅一回。

牧翁《庚辰除夜偕河东君守岁我闻室中》云：

除夜无如此夜良，合尊促席饯流光。深深帘幕残年火，小小房栊满院香。雪色霏微侵白发，烛花依约恋红妆。知君守岁多佳思，欲进椒花颂几行。

河东君《除夕次韵》云：

合尊饯岁羨辰良，绮席罗帷罨曙光。小院围炉如白昼，两人隐几自焚香。萦窗急雪催残漏，照室华灯促艳妆。明日珠帘侵晓卷，鸳鸯罗列已成行。

牧翁《辛巳元日雪后与河东君订春游之约》（寅恪按：《初学集》此题止作《辛巳元日》）云：

新年转自惜年芳，茗碗熏炉殢曲房。雪里白头看鬓发，风前翠袖见容光。官梅一树催人老，宫柳三眠引我狂。西碛蓝舆南浦棹，春来只为两人忙。

河东君《元日次韵》云：

蘼芜新叶报芬芳，彩凤和鸾戏紫房。已觉绮窗回淑气，还凭青镜绾流光。参差旅鬓从花妒，错莫春风为柳狂。料理香车并画楫，翻莺度燕信他忙。

牧翁《新正二日偕河东君过拂水山庄，梅花半开，春条乍放，喜而有作》云：

东风吹水碧于苔，柳靥梅魂取次回。为有香车今日到，尽教玉笛一时催。万条绰约和腰瘦，数朵芳华约鬓来。最是春人爱春节，咏花攀树故徘徊。

河东君《次韵》（寅恪按：《初学集》未载此首）云：

山庄水色变轻苔，并骑轻看万树回。容鬓差池梅欲笑，韶光约略柳先催。丝长偏待春风惜，香暗真疑夜月来。又是度江花寂寂，酒旗歌板首频回。

寅恪按：《初学集》卷一二《山庄八景诗》八首之七《梅圃溪堂·序》云：“秋水阁之后，老梅数十株，古干虬缪，香雪浮动。今筑堂以临之。”又《有学集》卷四七《书梅花百咏后》云：“墓田丙舍，老梅数十株。”可见拂水山庄梅花之盛。牧斋于崇祯十三年除夕特先往拂水山庄探梅，其实乃为二日后，即崇祯十四年正月初二日偕河东君同游之准备工作，自是属于接待新人之范围，但亦疑有与旧人如宠妾王氏之流有关之陈设等类，不欲使河东君见之“不顺眼”，早为除去。或更有他故，为河东君所不愿者，非预先措置不可，如拂水山庄本为钱氏丙舍，新正之月，岂有至先茔所在，而不拜谒之理？牧斋之拜谒先茔，若河东君置身其间，颇为尴尬：不拜则为失礼，同拜则有已适钱氏之嫌。故牧斋所以先二日独至拂水之主要目的，必为己身可先拜墓，则偕河东君再往时可以不拜，以免其进退维谷之困难（可参《有学集诗注》卷九《红豆集》《孟冬十六日偕河东君夫人自芙蓉庄泛舟拂水，瞻拜先茔，将有事修葺，感叹有赠，效坡公上巳之作，词无伦次》七古）。盖河东君当时与牧斋之关系究将如何，其心中犹豫未决。玩味所赋《春日我闻室作》一诗中，“珍重君家兰桂室”之句，则此际尚不欲竟作钱家之莫愁，亦可推知，否则区区探知梅花消息，遣一僮应如索绹者，即可胜任，不必躬亲察勘也。又牧斋辛巳元日诗题，《初学集》删去“与河东君订春游之约”九字，则与“新正二日偕河东君过拂水山庄”，即前一日所“订春游之约”，失去联系。推测牧斋所以删去订约之语，未必以题语冗长之故，颇疑河东君初不欲往，后经牧斋从臾，勉强成行，若著“春游之约”一语，则过于明显。似此心理之分析，或不免坠入论诗家野狐禅之讥，推测不当，亦可借此使今之读诗者，一探曹洞中之理窟，未可谓为失计也。然昔人诗题之烦简，殊有用意，纵令牧斋拂水山庄探梅诗“停车未许倾杯酒，走马先须报镜台”下句自是此行之主旨。上句谓到山庄不敢多留，即归报讯，所以表示其催劝河东君往游之意，殊可怜，又可笑也。“衫裆携得寒香在，飘瞥从君嗅一回”亦写当时之实况，盖牧斋此行必摘梅以示河东君，借是力劝其一往也。此首未载河东君和作，当非原有和章，而后删去者，岂因无酬答之必要，遂置之未和耶？

牧斋《庚辰除夜偕河东君守岁我闻室中》一诗，首句“除夜无如此夜良”，初读之，似觉不过寻常泛语，详考之，则知为实事真情。牧斋与松圆晚年往还尤密，在赋此诗前数年除夕皆与孟阳守岁唱和，如“己卯除夕偕孟阳守岁”（见《初学集》卷一五《丙舍诗集·上》）、“戊寅除夕偕孟阳守岁”（见《初学集》卷一四《试掸诗集》）等及《列朝诗集·丁》卷一三上所选孟阳诗《己卯除夕和牧斋韵》《戊寅除夜拂水山庄和牧斋韵二首》等，可为例证。至丁丑除夕牧斋在北京刑部狱中，其《岁暮怀孟阳》诗之后一题，为《除夜示杨郎之易》诗，则是遥隔千里，共同守岁之作。《列朝诗集》所选孟阳诗中，其《昭庆慈受僧舍，得牧斋岁暮见怀诗次韵》一首，虽作成之时日较后，亦是等于与牧斋丁丑除夕唱和也。然则前此数年之除夜，牧斋相与共同守岁者，亦是“白个头发，乌个肉”之老翁，今此除夜，则一变为与“乌个头发，白个肉”之少妇共同守岁，牧斋取以相比，宜有“除夜无如此夜良”之语矣。

“小小房栊满院香”句，可与《寒夕文宴》诗“绿窗还似木兰舟”句参较。我闻室非宽敞之建筑物，益可证明也。

河东君次韵牧斋庚辰除夜守岁诗，辞旨俱佳。“明日珠帘侵晓卷，鸳鸯罗列已成行”之句，乃暗指牧斋答河东君半野堂初赠诗“但似王昌消息好，履箱擎了便相从”之语。其用“已”字，殊非偶然，较之牧斋原诗“知君守岁多佳思，欲进椒花颂几行”，不过以节物典故，依例颂扬作结者，实有上下床之别。钱柳两诗并列，牧斋于此应有愧色矣。

牧斋辛巳元日诗第二句“茗碗熏炉殢曲房”，乃因孟阳次韵河东君半野堂诗“诗酒已无驱使分，熏炉茗碗得相从”之语而发。“曲房”指我闻室言。孟阳自谓其于河东君，诗酒固已无分，炉碗尚可相从，岂意穷冬冒寒别去钱柳，独归新安，除夕卧病，相与守岁者唯一空门之照师，寒灰暗影，两秃相对，诗酒炉碗，俱成落空，真可悯，复可嗤也已。据《列朝诗集·丁》卷一三所选孟阳《题画雪景，送照师归黄山喝石居》诗，题下自注云：“去年除夕师以余疾出山。兹感旧作歌。”此题前第三题为《和牧翁宿方给谏旧馆，有怀孟阳》。第四题为《辛巳三月廿四日同宿新店，次韵》。俱为崇祯十四年辛巳作品，自无疑义。若《题画雪景诗》及其前第一、第二两题，并属辛巳年之作品，则《题雪景诗》题下自注中之“去年除夕”，乃指崇祯十三年庚辰除夕，亦可以推定也。噫！当牧斋守岁之际，即松圆卧病之时，我闻室中绿窗红烛，熏炉茗碗，赋诗赌酒，可谓极天上人间之乐事，牧斋袭用孟阳“熏炉茗碗”之语以自鸣得意，不知长翰山中，松圆阁内之老友（《初学集》卷一九《东山诗集》卷二《访孟阳长翰山居，题壁代简》云：“长翰山中书数卷，松圆阁外树千章”），何以堪此耶？其不因病而死，殊为幸事。牧斋选取孟阳此诗，见其题下自注之语，或亦不能无动于中欤？

河东君元日次韵诗“参差旅鬓从花妒，错莫春风为柳狂”一联，下句乃答牧斋原作“宫柳三眠引我狂”之语。“春风”乃指牧斋，此时牧斋真为河东君发狂矣。上句之“旅鬓”乃指己身而言，其用“旅”字，除有古典外，恐尚含来此作客不久即去之意。“花”指牧斋家中宠妾王氏之流而言。牧斋辛巳元日诗，其题中明言与河东君订定往游拂水山庄之约，河东君诗“料理香车并画楫，翻莺度燕信他忙”，乃谓因钱柳之偕游拂水山庄，舟舆之忙碌预备，钱氏家中议论纷纭也。前谓拂水山庄为钱氏之丙舍，牧斋与河东君此行殊有妇人庙见之礼，或朱可久诗“洞房昨夜停红烛，待晓堂前拜舅姑”（见《全唐诗》第八函《朱庆余》卷二“近试上张籍水部”条）之嫌疑。河东君诗意谓己身此来做客，不久即归去，虽牧斋之颠狂、王氏之妒嫉，亦任之而已。

牧斋《新正二日偕河东君过拂水山庄》诗结语“最是春人爱春节，咏花攀树故徘徊”，乃特为写出河东君之作此游，出于自愿之意，借以掩盖其极力劝促、勉强成行之痕迹也。河东君《次韵牧斋偕游拂水山庄》诗“又是度江花寂寂，酒旗歌板首频回”，上句度江寂寂之花，自是指己身而言，以河东君之风流高格调，固足当度江名士之目而无愧也。下句回首酒旗歌板，则微露东坡诗“舞衫歌扇旧因缘”（见《东坡后集》卷四《朝云诗》）之意矣，词旨俱不恶。《初学集》未载河东君此诗者，当因既题曰次韵，而末句“回”字，与原作之“徊”字不同，只可谓之和韵，不得题作次韵，岂以名实不符之故，遂删去未载耶？

《东山酬和集》卷一牧斋《上元夜同河东君泊舟虎丘西溪，小饮沈璧甫斋中》云：

西丘小筑省喧阗，微雪疏帘炉火前。玉女共依方丈室，金床仍见雨花天。寒轻人面如春浅，曲转箫声并月圆。明日吴城传好事，千门谁不避芳妍。

河东君《次韵》云：

弦管声停笑语阗，清尊促坐小栏前（寅恪按：《初学集》“坐”作“席”）。已疑月避张灯夜，更似花输舞雪天。玉蕊禁春如我瘦，银缸当夕为君圆。新诗浓艳催桃李，行雨流风莫妒妍。

牧斋《次韵示河东君》云：

三市从他车马阗，焚枯笑语纸窗前。晚妆素袖张灯候，薄病轻寒禁酒天。梅蕊放春何处好，烛花如月向人圆。新诗恰似初杨柳，邀勒东风与斗妍。

沈璜璧甫《辛巳元夕牧翁偕我闻居士载酒携灯，过我荒斋。牧翁席上诗成，依韵奉和》（寅恪按：神州国光社影印长洲蒋杲赐书楼所藏《柳如是山水册》，其末帧题云：“□□词长先生为余作西泠采菊长卷，予临古八帧以报之。我闻居士柳如是。”杲事迹见同治修《苏州府志》卷八八。若此册果为真迹者，疑是河东君于崇祯十一年秋间游西湖时所作，可参前论《戊寅草》《秋尽晚眺》第一首“为有秋容在画角”句。今所见崇祯十一年陈卧子所刻《戊寅草》、崇祯十二年汪然明所刻《湖上草》及十四年所刻《尺牍》，皆题“柳隐如是”。河东君既以“如是”为字，自可取佛典“如是我闻”之成语，以“我闻居士”为别号也）云：

乍停歌舞息喧阗，移泊桥西蓬户前。弱柳弄风残雪地，老梅破萼早春天。酒边花倚灯争艳，帘外云开月正圆。夜半诗成多藻思，幽庭芳草倍鲜妍。

苏先子后和诗云：

春城箫鼓竞阗阗，别样风光短烛前。残雪楼台行乐地，薄寒衣袂放灯天。银花火树如人艳，璧月珠星此夜圆。一曲霓裳君莫羨，新诗谁并玉台妍。

寅恪按：河东君于崇祯十三年十一月乘舟至常熟访牧斋于半野堂，十二月二日迁入牧斋家中之我闻室，除夕相与守岁，次年正月二日与牧斋同游拂水山庄，元夕偕牧斋乘舟载酒携灯至苏州，过沈璧甫斋中宴集赋诗。然则河东君自到常熟至过苏州，其间大约将及两月。自崇祯十四年正月二日至上元，其间将及半月，在此将及半月之时间，钱柳两人俱未见唱和之作，与前一时间，即自初访半野堂至同游拂水山庄之时间，吟咏往复，载于集中可以考见者，其情况大不相同，是何故耶？河东君清羸多病，前论其与汪然明《尺牍》已略及此点，观《尺牍》第十一、一三、一四、一八、二五、二八、二九等通，皆可为例证。此七通尺牍之时间，乃自崇祯十二年秋至十三年秋者，其距离十四年元夕，不过数月至一年余耳。河东君于十三年庚辰仲冬至常熟，其病当或尚未痊愈，殆有不得已勉强而为此行之苦衷。经过月余之酬应劳瘁，兼以豪饮之故，极有旧病复发之可能。但此犹仅就其身体方面而言，至若其精神方面，更有迟疑不决、思想斗争之痛苦，前论其不愿往拂水山庄春游事，可以窥见。由此言之，《东山酬和集》及《初学集》中，崇祯十四年正月二日钱柳偕游拂水后，历时颇久，直至元夕始有同过苏州之诗者，其故当由于河东君自偕游钱氏丙舍所在地之后，感触甚深，因而发病所致欤？又据牧斋元夕次韵诗《薄病轻寒禁酒天》及《有美诗》“薄病如中酒”等句推之，则知河东君之离常熟，亦是扶病而行者，今日思之，抑可伤矣。清代曹雪芹糅合王实甫“多愁多病身”及“倾国倾城貎”，形容张崔两方之辞，成为一理想中之林黛玉，殊不知雍乾百年之前，吴越一隅之地，实有将此理想而具体化之河东君。真如汤玉茗所写柳春卿梦中之美人、杜丽娘梦中之书生，后来果成为南安道院之小姐、广州学宫之秀才，居然中国老聃所谓“虛者实之”者，可与希腊柏拉图意识形态之学说，互相证发，岂不异哉！

虎丘沈璧甫斋中赋诗诸人，除钱柳外，沈璜本末前已略述。《列朝诗集·丁》卷一三下《沈山人璜小传》略谓其“与王德操林若抚先后称诗。居虎丘之西”。并载其《移家虎丘》七绝二首，但未选录《辛巳元夕次韵牧斋》七律，殆以此诗无关沈氏生平出处，故尔未选。其实沈诗“弱柳弄风残雪地，老梅破萼早春天”一联，上句指河东君，下句指牧斋，景物人事融会兼写，亦可称佳妙也。

沈氏斋中赋诗之人，苏先子后本末未能详考。据刘本沛《虞书》云：

苏先字子后，号墨庄，善画美人，且善诗。

及郏抡逵《虞山画志》卷二（参光绪修《常昭合志稿》卷二三《苏先传》及鱼翼海虞画苑“苏先”条）云：

苏先字子后，号墨庄。少时作新柳诗，钱宗伯爱之。工画仕女，为时推重。子后为程孟阳写《仙游图》，题云：“撇开尘俗上青霄，绛绩仙人拍手招。踏破洞天三十六，月明鹤背一枝箫。”才横气豪，即诗可见。

寅恪按：墨庄此时何以适在璧甫斋中，未知其故。苏氏少时，既以“新柳”诗见赏于牧斋，当为受之乡里后辈。其所赋新柳诗，今未得见。以情事言，此时河东君亦是“新柳”。子后既工画仕女，若为璧甫斋中此夕文宴写照，则于河东君过访半野堂图之外，天壤间别传一重公案，岂非佳话耶？墨庄此诗“残雪楼台行乐地，薄寒衣袂放灯天”一联颇可诵，牧斋称赏其新柳诗，自不偶然也。

又单学傅《海虞诗话》卷一亦载子后本末并选其诗，兹附录有关拂水山庄梅花诗一首，以供参证。

《庭中手植梅，着花甚繁，作短歌》云：

去年梅开花尚少，今年花开多益好。花开岁岁春长在，种花之人花下老。君不见拂水山庄三十树，照野拂衣如白雾。又不见卧雪亭前雪一丛，千花万朵摇春风。花正开时主人出，地北天南看不及。幽禽空对语关关，夜雨徒潬香浥浥。见花忽忆倚花立，索笑不休相对泣。百岁看花能几回，人生何苦长汲汲。

牧斋《上元夜饮璧甫斋中》诗殊不及河东君次韵之作，唯“寒轻人面如春浅，曲转箫声并月圆”一联颇佳，其次韵示河东君一首，则胜其前作，盖不甘退避，竭尽平生伎俩，与《新柳》一较高下，其结语“新诗恰似初杨柳，邀勒东风与斗妍”即是挑战应战之意。“晚妆素袖张灯候，薄病轻寒禁酒天”一联，写河东君此夕情态，曲尽其妙。苏子后虽善丹青，令其此夕作画，恐亦未必如牧斋诗句之真能传神如是也。

河东君次韵牧斋诗，全首辞旨皆佳，“玉蕊禁春如我瘦，银缸当夕为君圆”一联尤妙。河东君此联下句乃答牧斋“曲转箫声并月圆”句，指己身唱曲而言，故应以“为君圆”之语。牧斋“烛花如月向人圆”之句，又答河东君“为君圆”之意，乃指两人而言。钩心斗角，各显所长，但河东君之作，终胜于牧斋。读者苟取两人之诗并观，则知鄙说非重女轻男、阿私所好也。

河东君此联上句“玉蕊禁春如我瘦”，亦非泛语。《初学集》卷四五《玉蕊轩记》云：

河东君评花，最爱山矾。以为梅花苦寒，兰花伤艳。山矾清而不寒，香而不艳，有淑姬静女之风。腊梅茉莉皆不中作侍婢。予深赏其言。今年得两株于废圃老墙之下，刜奧草，除瓦砾，披而出之，皆百岁物也。老干擢桡，樛枝扶疏，如衣从风，如袖拂地，又如梏摹乍脱，相扶而立，相视而笑。君顾而乐之，为屋三楹，启北牗以承之，而请名于予。予名之曰玉蕊，而为记曰：玚花之更名山矾，始于黄鲁直。以玚花为唐昌之玉蕊者，段谦叔曾端伯洪景卢也。其辨证而以为非者，周子充也。夫玚花之即玉蕊耶？非耶？诚无可援据。以唐人之诗观之，则刘梦得之雪蕊琼丝，王仲初之珑松玉刻，非此花诚不足以当之。有其实而欲夺其名乎？物珍于希，忽于近。在江南，则为山矾，为米囊，野人牧竖夷为樵苏。在长安，则为玉蕊，神女为之下九天，停飙轮，攀折而后去，固其所也。以为玉蕊不生凡地，唯唐昌及集贤翰林有之，则陋。又以为玉蕊之种，江南唯招隐有之。然则子充非重玉蕊也，重李文饶之玉蕊耳。玉树青葱，长卿之赋也。琼树碧月，江总之辞也。子充又何以云乎？抑将访其种于宫中，穷其根于天上乎？吾故断取玉蕊，以榜斯轩。春时花放，攀枝弄雪，游咏其中，当互为诗以记之。订山矾之名为玉蕊，而无复比玚更矾之讥也，则自予与君始。崇祯十五年十二月二十九日牧翁记。

寅恪按：牧斋此记乃借驳周必大玉蕊辨证，以为河东君出自寒微之辨护，并以针对当日钱氏家中正统派，即陈夫人钱遵王一派之议论而发者。至于其所言之当否，则今日可不必拘于北欧植物学者之系统范围，斤斤于名实同异之考辨，转自为地下之牧斋所笑也。牧斋作记之时，即崇祯壬午除夕（是年十二月小尽），《初学集》卷二〇《东山诗集·三·壬午除夕》诗云：“闲房病妇能忧国，却对辛盘叹羽书。”可知牧斋作记之时，河东君犹在病中，更宜作此等语，借为精神上之安慰。此记之作，在河东君赋《辛巳元夕》诗后将及两年，然其花事之品题，乃关系平生雅好者，当早与牧斋言及之，而牧斋亦能熟记之，故此联下句之以“玉蕊”自比，实非泛语。忆在光绪时，文道义廷式丈曾赋浣溪沙词（见《云起轩词》）云：“少可英雄偏说剑，自矜颜色故评花。”正可移其语以目三百年前之河东君也。

又冯已苍舒《虞山妖乱志》中云：

有素与交者曰冯舒，亦抵郡（指苏州）送之，因请读所谓款单者。钱谓曰：吾且与子言两事。一云，我占翁源德花园一所，价值千金。一云，我受翁源德二千金，翻杀姊案，反坐顾象泰。子以为何如？盖所谓花园者，仅钱宅后废地，广袤不数丈，久置瓦砾者。当倪元珙翻狱时，钱大不平，既而祁院（指祁彪佳）更坐源德，钱与有力焉。推此二端，余皆可知也。

谈迁《枣林杂俎和集·丛赘》“钱谦益”条云：

尽发乌程怒牧斋事，而下汉儒履谦并武举王番立枷死。番屋本陶氏，复归钱氏，纳价又折之，恨极，诉京师。

寅恪按：牧斋《玉蕊轩记》之废圃，或即已苍《虞山妖乱志》之“花园”。若所揣测者不误，则《玉蕊轩记》中“如梏

乍脱，相扶而立，相视而笑，君顾而乐之”等语，实暗示得此花之地，曾与张汉儒告讦案有连。牧斋作文善于联系，观此记时地花人四者，互相牵涉，尤可证其才思之精妙。又谈孺木所记，亦涉及牧斋兼并豪夺邻近屋地之事，且在张汉儒告讦案之范围。但此案发生在河东君过访半野堂以前，故本文不须多论，唯录冯谈两书所记，而特阐明玉蕊与河东君之关系，借见李太白所谓“名花倾国两相欢”之一例云尔。

又《初学集》卷四五《留仙馆记》略云：

得周氏之废圃于北郭，古木丛石，郁苍荟蔚。其西偏有陿室焉，为之易腐柱倾，加以涂塈，树绿沈几，山翠湿牗，烟霞澄鲜，云物靓深，过者咸叹赏以为灵区别馆也。树之眉曰留仙之馆。客视而叹曰：虞山故仙山也。子将隐矣，有意于登真度世，名其馆为留仙，不亦可乎？予曰：不然。予之名馆者，慈溪冯氏尔赓号留仙者也。予取友于天下多矣，晚而得留仙昆弟。留仙之于我，古所谓王贡嵇吕，无以尚也。予既老于一丘，而留仙为天子之劳臣，枝柱于津门渝水之间，逖而思，思而不得见，眉之馆焉，所以识也。客曰：是矣，则胡不书其姓，系其官，而以别号名馆，使人疑于望仙迎仙之属欤？予笑曰：子必以洪崖赤松，沧六气而饮沆瀣者，而后为仙欤？吾之所谓仙者，有异焉。以真诰考之，忠臣孝子历数百年犹在金房玉室之间，迄于今不死也。以留仙之馆，比于望仙迎仙，何不可哉？客曰：善哉！请书之以为记，俟其他日功成身退，为五湖三峰之游宴，坐于斯馆，相与从饮舒啸，而以斯文示之。崇祯壬午小岁日记。

寅恪按：此记末署“崇祯壬午小岁日”即十二月九日，与《玉蕊轩记》同为一月内之作品。玉蕊轩所在，或非翁氏花园，而与留仙馆同在周氏废圃之内。果尔，则两建筑物相距至近。玉蕊之名既因河东君而得，留仙之名亦应由与河东君有关之人而来。今时地两者，既互有勾牵，转谓留仙馆之得名，缘于远在津门、手握兵符之冯元飏，甚不近情理。鄙意留仙馆之得名，实由与河东君有关之女性。“留仙”之典本于伶玄《赵飞燕外传》，“仙”之定义，乃指妖艳之女性，说详拙著《元白诗笺证稿》第四章所附之《读〈莺莺传〉》。考崇祯十五年春河东君卧病苏州，惠香伴送之返常熟牧斋家，牧斋苦留惠香不得。此事见本章前后所论述。据是言之，留仙馆之得名，实由惠香，而非尔赓。盖牧斋平日为文，于时地人三者之密切联系，尤所注意，其托称指尔赓者，不过未便显言，故作狡狯耳，然则冯氏竟成李树代桃僵，岂不冤哉！牧斋当时为文，必料尔赓不以游戏之举为嫌，故敢出此。两人交谊笃挚，于斯益信。噫！牧斋此年春间赋诗苦留惠香，岁暮又作记命此馆名，竟欲以两金屋分贮两阿娇，深情奢望，诚可怜可笑矣。

《东山酬和集》卷一河东君《鸳湖舟中送牧翁之新安》（寅恪按：此首《东山酬和集》列于《有美诗》之前，《初学集》则附于《有美诗》之后）云：

梦里招招画舫催，鸳湖鸳翼若为开。此时对月虚琴水，何处看云过钓台。惜别已同莺久驻，衔书应有燕重来（寅恪按：《初学集》“书”作“知”，较佳，盖避免《开元天宝遗事·下》“传书燕”条任宗郭绍兰之嫌也）。只怜不得因风去，飘拂征衫比落梅。

寅恪按：袁瑛《我闻室剩稿》此题“牧翁”作“聚沙老人”，应是河东君此诗最初原题如是，后来牧斋编《东山酬和集》及《初学集》时，始改为“牧翁”。牧斋此别号当起于天启七年八月倡议醵资续成萧应宫所建塔之际，《初学集》卷八一《募建表胜宝恩聚奎宝塔疏》末题“聚沙居士”，盖取义于《法华经》“方便”品“乃至童子戏，聚沙为佛塔”之典。又牧斋作此疏时，亦必獭祭及于《徐孝穆文集》卷五《东阳双林寺傅大士碑》所云：

常以聚沙画地，皆因图果。芥子庵罗，无疑褊陋，乃起九层砖塔。

之语。《初学集》卷八一复载《书西溪济舟长老册子》一文，末题“辛巳仲春聚沙居士书于蒋村之舟次”，其年月地域与河东君赋此诗之时间空间密相衔接。河东君此诗题所以改“聚沙居士”为“聚沙老人”者，初视之，不过言牧斋六十之年，正可尊称为“老人”，若详绎之，则知“聚沙”本童子之戏，牧斋当崇祯庚辰辛巳冬春之间，共河东君聚会之时，其癫狂游戏，与儿童几无少异，殆《左氏春秋》所谓“犹有童心”者。河东君特取此童老相反之两义，合为一辞，可称雅谑。然则河东君之放诞风流，淹通典籍，于此更得一例证矣。至若牧斋所以倡议续建此塔之意，疏文所言，皆为表面语，实则心赏翁静和之才艺，而深悲其遭遇，欲借此为建一纪念碑耳。关于牧斋与翁孺安事，非此文所能旁及，倡议成塔始末，可参冯舒《虞山妖乱志·上》，兹亦不详及。

河东君与牧斋同舟过苏州至嘉兴，然后分袂，牧斋往杭州，转游黄山，河东君则自鸳湖返棹松江。顾苓《河东君传》云：“既度岁，与为西湖之游。”殊不知钱柳在常熟时，虽曾有偕游西湖之约，观《河东君与汪然明尺牍》第三十通云：

弟方耽游蜡屐，或至阁梅梁雪，彦会可怀。不尔，则春怀伊迩，薄游在斯，当偕某翁，便过通德，一景道风也。

可以证知，然此同游之约，迄未实践。云美误以钱柳二人偕至西湖，其实二人仅同舟至鸳湖，即离去也。牧斋《有美诗》乃河东君别去后，答其送游新安之作，故结语云：“迎汝双安桨，愁予独扣舷。从今吴榜梦，昔昔在君边”。《初学集》附河东君送行诗，第五句“惜别已同莺久驻”，谓自崇祯十三年十一月间初访半野堂，至十四年正月末别牧斋于鸳湖，已历三月之时间，不可言非久。第六句“衔知应有燕重来”，谓感激牧斋之知遇，自当重来相会。综合此联，其所以宽慰牧斋之意，可谓周密深挚，善于措辞者矣。第七第八两句云：“只怜不得因风去，飘拂征衫比落梅。”“飘拂”二字适为形容己身行踪之妙语，用“落梅”二字，则亦于无意间，不觉流露其身世飘零之感矣。

（十一）

牧斋《有美诗》一百韵不独为《东山酬和集》中压卷之作，即初学有学两集中亦罕见此希有之巨制，可知其为牧斋平生惨淡经营、称心快意之作品。后来朱竹垞《风怀诗》固所不逮，求之明代以前此类之诗，论其排比铺张、波澜壮阔，而又能体物写情、曲尽微妙者，恐舍元微之《梦游春》、白乐天《和梦游春》两诗外，复难得此绝妙好词也。

此诗取材博奥，非俭腹小生，翻检类书、寻求故实者，所能尽解，自不待言。所最难通者，即此诗作者本人及为此诗而作之人，两方复杂针对之心理，并崇祯十三年仲冬至次年孟春三数月间，两人行事曲折之经过，推寻冥想于三百年史籍残毁之后，谓可悉得其真相，不少差误，则烛武壮不如人，师丹老而健忘，诚哉！仆病未能也。

牧斋不仅赋此诗以赠河东君，当亦为河东君解释其诗中微旨所在，河东君自能心赏意会、不忘于怀。观《初学集》卷二〇《中秋日携内出游，次冬日泛舟韵》二首之后，附河东君依韵和作二首之二“夫君本自期安桨，贱妾宁辞学泛舟”一联，其上句自注：“《有美诗》云‘迎汝双安桨’”即是其例证。

前论钱遵王注牧斋诗，独于《有美诗》违反其原来之通则，疑其本出于陆敕先之手，故《有美诗》诸注，乃是陆氏之原本，而遵王或略有增补者。但详绎此诗全篇之注，至篇末重要之处，反独较少，岂敕先亦未注完此诗，遵王取以入其书中，遂致一篇之注，前后详略有异耶？夫牧斋本人之外，最能通此诗之意者，为河东君，然皆不可向其求解矣。敕先乃同情于河东君者，《东山酬和集》卷二载其和牧斋迎河东君四诗。第三首一章可以为证，其结语云：“桃李从今莫教发，杏媒新有柳如花”乃用《李义山诗集·上》之《柳下暗记》五绝“更将黄映白，似作杏花媒”句意，语颇新颖，特附录于此。可惜陆氏当崇祯十三四年时，与牧斋关系之亲密，似尚不及何士龙，故注释《有美诗》，亦未必能尽通其意，周知其事。至若遵王，则本与河东君立于反对之地位者，无论牧斋之用事有所未详，不能引证，用意则纵有所知，亦以怀有偏见，不肯为之阐明也。今日释证《有美诗》，除遵王旧注已及而不误者，不复多赘外，其有讹舛，或义有未尽，则就管窥所得，略为补出，所注意之处，则在钱柳二人当日之行踪所至及用意所在，搜取材料，反复推寻，钩沉索隐，发现真相。然究竟能否达到释证此诗目的十分之一二，则殊不敢自信，深愿当世博识通人，有以垂教之也。

牧斋以“有美”二字，为此诗题之意，乃取《诗经·郑风·野有蔓草》篇，“有美一人”“邂逅相遇，适我愿兮”及“与子皆臧”之义，兼暗寓河东君之名字。第二章已论及之，兹不复赘。稍成问题者，即此诗题有“晦日鸳湖舟中作”之语，盖钱柳二人于崇祯十四年元夕同舟至苏州，纵行程难免濡滞，亦不至需半月之时间，始达鸳湖。欲推其所以如此之故，自难得知。然此行牧斋本是取道西湖，往游黄山，河东君则原拟遄返松江佘山故居养疴，两人自可同过苏州后，分袂独往。今不如此，乃过虎丘后，同至鸳湖，始各买棹别行，其眷恋不舍、惜别多情之意，可以推见。于是河东君《送牧翁之新安》诗，“惜别已同莺久驻”之句，遂更得一旁证新解矣。兹因解释便利之故，略据此诗辞意，分析段节，依次论之于下。

《东山酬和集》卷一牧翁《有美一百韵，晦日鸳湖舟中作》云：

有美生南国，芳名异代传（《初学集》作“清芬翰墨传”）。河东论氏族，天上问星躔。汉殿三眠贵，吴宫万缕连。星榆长历落，月桂并蹁跹。郁郁昆山畔，青青谷水边。托根来净域，移植自芳年。

寅恪按：昔年论元微之与双文及韦成之婚姻问题，引《昌黎集》卷二四《监察御史元君妻京兆韦氏夫人墓志铭》云：“诗歌硕人，爰叙宗亲。女子之事，有以荣身。”遂推论吾国旧日社会婚姻，与门第之关系。兹不详及（见拙著《元白诗笺证稿》第四章附《读〈莺莺传〉》）。夫河东君以旷代难逢之奇女子，得适牧斋，受其宠遇，同于嫡配，然卒为钱氏宗人如遵王之流，逼迫自杀，其主因实由出身寒贱一端，有以致之。今存《河东君传》中，其作成时间之较早者有二篇，即沈虬及顾苓两氏之文。沈传载河东君本姓杨，为禾中人.顾传则仅云“河东君柳氏也”，并不述其籍贯，盖云美深会其师之微意，于河东君之真实姓氏及原来籍贯有所隐讳，不欲明白言之也。牧斋此诗故作狡狯，竟认河东君为真姓柳者，排比铺张，详征柳家故实，乃所谓姑妄言之者，若读者不姑妄听之，则真天下之笨伯，必为牧斋河东君及顾云美等通人所窃笑矣。河东君本嘉兴人，牧斋诗中仅举昆山谷水，属于松江地域者而言，自是不欲显著其本来籍贯之义，故云美作传，解悟此意，亦只从适云间孝廉为妾说起，而不述及以前事迹。

今检汪然明所刻《柳如是尺牍》，署其作者为“云间柳隐如是”，又陈卧子所刻《戊寅草》，其作者虽署为“柳隐如是”而不著其籍贯，但其中《白燕庵作》七律，题下注云：“乃我郡袁海叟之故址，墓在其侧。”及《五日雨中》七律“下杜昔为走马地，阿童今作斗鸡游”句下自注云：“时我郡龙舟久不作矣。”并《戊寅草·陈卧子》序云：

迨至我地，人不逾数家，而作者或取要眇。柳子遂一起青琐之中，不谋而与我辈之诗竟深有合者，是岂非难哉？是岂非难哉？（寅恪按：卧子谓河东君出于青琐之中。检《世说新语·惑溺》篇“韩寿美姿容”条：“充每聚会，贾女于青琐中看见寿，悦之。”《晋书》卷四〇《贾充传附谧传》亦同。卧子殆讳河东君出于青楼，遂取此事，改“楼”为“琐”耶？又《王状元集注分类·东坡诗》卷四“妇女”类“赵成伯家有丽人，仆忝乡人，不肯开樽，徒吟春雪美句，次韵一笑”云：“知道文君隔青琐，梁王赋客肯言才。”卧子平生鄙薄宋诗，未必肯用苏句，但检《陈忠裕全集》卷一三《平露堂集·秋居杂诗》十首之七“遨游犬子倦，宾从客儿娇”句下自注云：“舒章招予游横云，予病不往。”似以司马长卿自命，而以卓文君目河东君，则与东坡之诗实相符会，今日读之，不觉令人失笑也）

然则河东君本人固自命为松江人，而卧子亦以松江人目之也。第三章论河东君与宋辕文之关系时，涉及松江知府方岳贡欲驱逐河东君事，鄙意以为驱逐流妓出境，乃昔日地方名宦所常行者，岂河东君因卧子之助力，遂得冒托松江籍贯，免被驱逐，自是之后，竟可以松江人自居耶？若果如此，牧斋之诗亦可谓真中有假、假中有真矣（寅恪昔岁旅居昆明，偶因购得常熟白泖港旧日钱氏山庄之红豆一粒，遂发愿释证钱柳因缘诗，前于第一章已述之。所可怪者，购得此豆之同时，有客持其新得湘乡袭侯曾劼刚纪泽手札一纸相示，其书乃致当日某知县者，内容略谓：“顷有名流数人来言，县中有驱逐流妓之令，欲托代为缓颊云云。”札尾不署姓名，但钤有两章，一为“曾印纪泽”，一为“劼刚”。今属笔至此，忽忆及之，以情事颇相类似，故附记于此，以博读者一笑）。

“有美生南国”之“南国”，固用《文选》卷二九曹子建《杂诗》六首之四“南国有佳人”句。李善注云：“楚辞受命不迁，生南国兮。南国谓江南也。”自与河东君生吴越之地，意义相合。但牧斋恐更有取于《才调集》卷三韦庄《忆昔》诗“南国佳人号莫愁”之句，盖亦与河东君答牧翁《冬日泛舟》赠诗“莫为卢家怨银汉，年年河水向东流”之语意符会也。至“南国”之语，复与王摩诘“红豆生南国”诗有关（见《全唐诗》第二函王维卷四《红豆》五绝）。牧斋后来与河东君同居芙蓉庄即碧梧红豆庄，今赋《有美诗》以“有美生南国”之语为篇首起句，竟成他日之预谶矣！

《有美诗》又云：

生小为娇女，容华及丽娟。诗哦应口答，书读等身便。缃帙攻《文选》，绨囊贯史编。摛词征绮合，记事见珠联。八代观升降，三唐辨溯沿。尽窥羽陵蠧，旁及诺皋儇。花草矜芟撷，虫鱼喜注笺。部居分甲乙，雠政杂丹铅。余曲回风后，新妆落月前。兰膏灯烛继，翠羽笔床悬。博士惭厨簏，儿童愧刻镌。瑤光朝孕碧，玉气夜生玄。陇水应连类，唐山可及肩。织缣诗自好，捣素赋尤贤。锦上文回复，盘中字蜿蜒。清文尝满箧（《初学集》“文”作“词”。寅恪按：徐孝穆《玉台新咏·自序》云：“清文满箧，非唯芍药之花.新制连篇，宁止葡萄之树。”牧斋自用此典。其后来所以改“文”作“词”者，殆为避免此联之前“锦上文回复”句中“文”字重复之故耶），新制每连篇。芍药翻风艳，芙蓉出水鲜。颂椒良不忝，咏树亦何愆。

寅恪按：河东君所以不同于寻常闺阁略通文史者之特点，实在善记忆多诵读。就吾人今日从其作品中可以断定者，至少于《文选》及《后汉书》《晋书》等皆颇能运用，故牧斋“缃帙攻《文选》，绨囊贯史编”一联乃实录，非虚谀。至“博士惭厨簏”者，《南齐书》卷三九《陆澄传》（参《南史》卷四八《陆澄传》）略云：

陆澄字彦渊，吴郡吴人也。起家太学博士。四年复为秘书监，领国子博士。永明元年转度支尚书，寻领国子博士。俭自以博闻多识，读书过澄，集学士何宪等盛自商略。澄待俭语毕，然后谈所遗漏数百千条，皆俭所未睹，俭乃叹服。俭在尚书省，出巾箱几案，杂服饰，令学士隶事，事多者与之，人人各得一两物。澄后来，更出诸人所不知事，复各数条，并夺物将去。当世称为硕学。王俭戏之曰：陆公书橱也。

“儿童愧刻镌”者，杨子法言《吾子篇》云：

或问吾子少而好赋？曰：然。童子雕虫篆刻。俄而曰：壮夫不为也。

斯为遵王注本所未及，故略为补出之。又“书读等身便”句，自是用《宋史》卷二六五《贾黄中传》，不待备录。观前引钱肇鳌《质直谈耳》所载河东君“年稚明慧，主人常抱置膝上（寅恪按：主人指周道登），教以文艺”之语，则知读书等身之典，尤为适切，非泛用也。

“花草矜芟撷，虫鱼喜注笺”一联，下句当是取《昌黎集》卷六《读皇甫湜公安园池诗，书其后》五古“尔雅注虫鱼”之语，与上句为对文，未必别有实指。上句“花草”一辞，殆联缀《花间集》《草堂诗余》两书之名，以目诗余，如陈耀文《花草粹编》之例，谓河东君精于词曲。“织缣诗自好，捣素赋尤贤”一联，上句自指《玉台新咏》卷一《古诗八首》之一《上山采蘼芜》篇，不过谓河东君能诗之意，非于“故人”“新人”之义有所轩轾，不可误会。若下句则指班婕妤《捣素赋》。班赋见《古文苑》卷三、《艺文类聚》卷八五及《历代赋汇》卷九八等。综合两联言之，即称誉河东君擅长于诗赋词曲也。

抑更有可言者。“容华及丽娟”句，遵王注本已引汉武帝《别国洞冥记》卷四“帝所幸宫人名丽娟”条之古典为释，固甚正确，但颇疑牧斋于此句尚有今典。前第二章推测河东君原来之名，或是“云娟”二字。当日名媛往往喜用“云”字为称，盖自附于苏东坡之朝云。如徐佛称“云翾”，杨慧林称“云友”，皆其例证。且河东君与徐氏关系尤为密切，其取“云”字为行第之称，亦于事理适合，况河东君夙有“美人”之称，则与“丽”字之义，又相符也。然欤？否欤？姑识此疑，以俟更考。或谓“容华及丽娟”之“容华”，亦与“丽娟”同为专名。《唐诗纪事》卷八“杨氏女”条云：

盈川侄女曰容华，有《新妆》诗。

此诗收入《全唐诗》第十一函，字句间有不同，颇疑此诗“妆似临池出，人疑向月来。自怜终不见，欲去复徘徊”之语，“向月”即牧斋诗“向月衣方空”句所从出。《新妆》诗作者，既是杨姓，“自怜终不见”之“怜”字，又与河东君“影怜”之名，取义于玉溪生诗《碧城》三首之二“对影闻声已可怜”句者相同，然则牧斋实以“容华及丽娟”之句，暗寓河东君之姓名也。斯说殊巧，未知确否？俟考。

《有美诗》又云：

文赋传乡国，词章述祖先。采苹新藻丽，种柳旧风烟。字脚元和样，文心乐曲骈。千番云母纸，小幅浣花笺。吟咏朱楼遍，封题赤牍遄。

寅恪按：牧斋既故作狡狯，认河东君真为柳姓，遂列举柳家故实以夸誉之。

“采苹新藻丽，种柳旧风烟”一联，上句用《乐府诗集》卷二六柳恽《江南曲》云：“汀洲采白苹，日落江南春。洞庭有归客，潇湘逢故人。”及《全唐诗》第六函《柳宗元》卷三《酬曹侍御过象县见寄》诗云：“春风无限潇湘意，欲采苹花不自由。”下句用《全唐诗》第六函《柳宗元》卷三《种柳戏题》诗云：“柳州柳刺史，种柳柳江边。谈笑为故事，推移成昔年。”综合言之，即谓河东君今日之新篇源出于旧日之家学，读之令人失笑。文章游戏，固无不可也。

“字脚元和样，文心乐曲骈”一联，上句用《全唐诗》第六函《刘禹锡》卷一二《酬柳柳州家鸡之赠》诗云：“柳家新样元和脚，且尽姜芽敛手徒。”据前引《列朝诗集·丁》卷一三上程松圆《再赠河东君》诗“抉石锥沙书更雄”句，原注云：“柳楷法瘦劲。”则牧斋此句亦有今典。下句或是用柳三变诗余号《乐章集》之意，谓河东君之词，亦承家学，然此释未敢自信也。

“吟咏朱楼遍，封题赤牍遄”一联，上句自是写实，不待释证。下句指《河东君尺牍》言。据前引其《致汪然明尺牍》第三十一通云：“应答小言，已分嗤弃，何悟见赏通人，使之成帙。非先生意深，应不及此。特有远投，更须数本，得飞桨见贻为感。”则此句亦纪实也。凡此柳家故实，除“字脚元和样”一句，遵王注本皆无所征释。岂真不知所从出，抑故意不引及耶？

《有美诗》又云：

流风殊放诞，被教异婵娟。度曲穷分忖，当歌妙折旋。吹箫嬴女得，协律李家专。画夺丹青妙，琴知断续弦。纤腰宜蹴鞠，弱骨称秋千。天为投壶笑，人从争博癫。修眉纡远翠，薄鬓妥鸣蝉。向月衣方空，当风带旋穿。行尘尝寂寂，屐齿自姗姗。舞袖嫌缨拂，弓鞋笑足缠。盈盈还妒影，的的会移妍。

寅恪按：“流风殊放诞，被教异婵娟”一联，谓河东君所受之教育及其行动，颇有异于士大夫家闺秀者，故以下诸句列举其技巧能事也。《西京杂记》卷二略云：“文君眉色如望远山，为人放诞风流。”此即“流风殊放诞”及“修眉纡远翠”等句之出处，亦即牧斋答河东君半野堂初赠诗所谓“文君放诞想流风，脸际眉间讶许同”者也。

“画夺丹青妙”句，钱注已征古典，不待复赘。兹但择引今典中时代较早及附录河东君题诗者数事，以证明之。

汪砢玉《珊瑚纲古今名画题跋》卷一八《黄媛介画跋》语（参《四库全书总目提要》卷二二“子部艺术”类卷二）略云：

松陵盛泽有杨影怜，能诗善画。余见其所作山水竹石，淡墨淋漓，不减元吉子固，书法亦佳。今归钱牧斋学士矣。癸未夏四月廿五日夗上老鳏识（寅恪按：汤漱玉德媛辑《玉台画史》卷四引此条，改“牧斋”为“蓉江”，盖避清代禁忌也）。

汤漱玉德媛辑《玉台画史》卷四引此条后附“借闲漫士之言”曰：

柳所画“月堤烟柳”，为红豆山庄八景之一，旧藏孙古云均所。郭频伽麟有诗。

寅恪按：“月堤烟柳”乃拂水山庄八景中第六景。红豆山庄即碧梧红豆庄，亦即芙蓉庄，其地在常熟小东门外三十里之白茆，与拂水山庄绝无关涉，汤书盖误（可参王应奎《柳南随笔》卷五“芙蓉庄”条及金鹤冲《钱牧斋先生年谱》“丙申年移居白茆”条）。今检《初学集》卷一二《霖雨集》中载有《山庄八景诗》，乃牧斋崇祯十年丁丑被逮在北京时，遥忆故山之作，距河东君之初访半野堂尚早三年。然《月堤烟柳》一题，居然似为河东君来归之预兆而赋者，其诗亦风致艳发，岂河东君见而爱之，遂特择此景作画耶？兹录此题诗并序于下，以资谈助。

《月堤烟柳·序》云：

墓之前有堤回抱，折如肉环，弯如弓月。士女络绎嬉游，如灯枝之走马。花柳蒙茸蔽亏，如张帷幕。人呼为小苏堤。

诗云：

月堤人并大堤游，坠粉飘香不断头。最是桃花能烂熳，可怜杨柳正风流。歌莺队队勾何满，舞雁双双趁莫愁。帘阁琐窗应倦倚，红栏桥外月如钩。

寅恪按：此诗“桃花”“杨柳”一联，河东君之绘出，实同于为己身写照，所谓诗中有画，而画中有人矣。

郏抡逵《虞山画志》卷四“柳隐”条云：

昔游扬州，见白描花草小册，唯梅竹上有题，咏竹云：不肯开花不趁妍，萧萧影落砚池边。一枝片叶休轻看，曾住名山傲七贤。咏梅云：色也凄凉影也孤，墨痕浅晕一枝枯。千秋知己何人在，还赚师雄入梦无。落笔超脱奇警，钱宗伯固应退避（寅恪按：此两诗之真伪，尚待考实）。

又“天为投壶笑”者，旧题东方朔《神异经·东荒经》略云：

东荒山有大石室，东王公居焉，恒与一玉女投壶，每投千二百矫（“矫”一作“枭”）。矫出而脱误不接者，天为之笑。

“向月衣方空，当风带旋穿”一联，考上句之出典乃《后汉书》卷三《章帝纪》“建初二年夏四月癸巳诏齐相省冰纨，方空縠，吹纶絮”条，章怀注云：

释名曰：縠纱也。方空者，纱薄如空也。或曰，空，孔也。即今之方目纱也。

据牧斋诗意，当不采或说，以“方空”为实物，而取“如空”之义，与下句“旋穿”为对文，皆虚辞也。

“弓鞋笑足缠”句，前已详论，今不复赘，但牧斋赋诗形容河东君之美，必不可缺少此句，否则将如蒲留仙所谓“莲船盈尺”，岂不令当日读者认作大慈大悲救苦救难之观世音菩萨绘相耶？

《有美诗》又云：

妙丽倾城国，尘埃落市廛。真堪陈甲帐，还拟画甘泉。杨柳嗟扳折，蘼芜惜弃捐。西家殊婉约，北里正谊阗。豪贵争除道，儿童学坠鞭。迎车千锦帐，输面一金钱（《初学集》此句下自注：“勾践献西施于吴王夫差，幸之。每入市，人愿见者，先输金钱一文。见孙奭孟子疏。”寅恪按：《东山酬和集》无牧斋此注，推其所以后来加入之故，当是有人问及此句出处，遂补注之耳。王应奎《柳南随笔》卷五“顾仲恭大韶深于经学”条云：“吾闻吴祭酒梅村尝问宗伯曰：有何异书可读？曰：《十三经注疏》耳。”可供参证）。百两门阑咽，三刀梦寐膻。苏堤浑倒踏，黟水欲平填。皎洁火中玉，芬芳泥里莲。闭门如入道，沉醉欲逃禅。未许千金买，何当一笑嫣。钉心从作恶，唾面可除痛。蜂蝶行随绕，金珠却载还。勒名雕琬琰，换骨饮珉瓀。枉自求蒲苇，徒劳卜筳篿。

寅恪按：前论《河东君尺牍》第五通，已述及此诗“苏堤浑倒踏，黟水欲平填”一联，兹不更释。牧斋于此节叙河东君之被离弃及其沦落北里两端，“蘼芜惜弃捐”一句，或疑可兼指与周念西及陈卧子两人之关系而言，鄙意恐不如是。盖牧斋此诗止从河东君移居松江以后说起，而不追溯其在徐佛及周道登家事。又全节唯用“蘼芜”一句，将离弃之事，轻轻带过，不多作语，皆是牧斋故意隐讳之笔也。春秋之义为尊者讳，为贤者讳，为亲者讳。河东君之于牧斋，固可谓“亲”，亦可谓“贤”，但不可谓“尊”。聚沙老人赋《有美诗》，或者易“尊”为“美”欤？“百两门阑咽，三刀梦寐膻”一联，钱注俱无释，意者，上句出《诗经·召南·鹊巢》篇，下句用《云溪友议·下》“艳阳词”条及《晋书》卷四二《王濬传》，人所习知，故可从略。但“三刀”一语，近时始得确诂，兹不避繁琐之讥，移录元诗王传于下，稍加诠释，自知必为通人所笑也。

《云溪友议·下》“艳阳词”条略云：

安人元相国闻西蜀乐籍有薛涛者，能篇咏，饶词辩。以诗寄曰：锦江滑腻蛾眉秀，化出文君及薛涛。言语巧偷鹦鹉舌，文章分得凤凰毛。纷纷词客皆停笔，个个君侯欲梦刀。别后相思隔烟水，菖蒲花发五云高。

《晋书》卷四二《王濬传》云：

濬夜梦三刀于卧屋梁上，须臾又益一刀。濬惊觉，意甚恶之。主簿李毅再拜贺曰：三刀为州字。又益一者，明府其临益州乎？及贼张弘杀益州刺史皇甫晏，果迁濬为益州刺史。

寅恪按：微之诗“个个君侯欲梦刀”句，其意谓人皆欲至西蜀一见洪度，如王士治之得为益州刺史，此固易解，遵王之不加注释，当亦由是。然寅恪少读《晋书》，于“三刀”义颇不能通，后见唐人写本，往往书“州”字作“刕”形，殆由“州”“刀”二字，古代音义俱近之故（“州”即“岛”也）。唐人书“州”作“刕”，必承袭六朝之旧，用此意以释王濬之梦，李毅之言，少时读史之疑滞，于是始豁然通解矣。

“未许千金买，何当一笑嫣”一联，出鲍明远《白纻歌》六首之六“千金顾笑买芳年”（见《乐府诗集》卷五五）及李太白《白纻辞》三首之二“美人一笑千黄金”等（见《全唐诗》第三函《李白》卷三）。河东君夙有“美人”之号，古典今典，同时并用，殊为巧切。更可取牧斋作此诗后二十二年，即康熙二年癸卯所赋《追忆庚辰冬半野堂文宴旧事》诗“买回世上千金笑，送尽平生百岁忧”（见《有学集》卷一三《病榻消寒杂咏》。钱曾注本“平生”作“生年”。是）两句参较，则知此老于垂死之时，犹以能战胜宋陈李谢诸人，夺得河东君自豪也。

“勒名雕琬琰，换骨饮珉瓀”一联钱遵王注虽引旧籍，然牧翁必尚有所实指。颇疑“勒名雕琬琰”之句，即前第三章论河东君与李存我之关系节，引王胜时《柳枝》词“双鬟捧出问郎来”之语，与此相涉。盖存我既以玉篆雕“问郎”赠别河东君，似亦可别镌“影娘”或“云娘”之河东君名字自随，借作互换信物。若果如是，则与琬琰二名分别雕斫于苕华二玉之故典，更为适切矣。至“换骨饮珉瓀”一句，钱注析“换骨”与“饮珉瓀”为两典而合用之，固自可通，但牧斋诗意当不仅限于古典。河东君虽以善饮著称，此句疑更有实指。今未能详知，姑识于此，以俟续考。

《有美诗》又云：

轩车闻至止，杂佩意茫然。错莫翻如许，追陪果有焉。初疑度河驾，复似泛湖船。榜栧歌心说，中流笑语婘。江渊风飒沓，洛浦水潺湲。疏影新词丽，忘忧别馆偏。华筵开玳瑁，绮席艳神仙。银烛光三五，金尊价十千。蜡花催兔育，鼉鼓促鸟迁。法曲烦声奏，哀筝促柱宣。步摇窥宋玉，条脱赠羊权。点笔余香粉，翻书杂翠钿。绿窗和月掩，红烛带花搴。菡萏欢初合，皋苏痗已蠲。

寅恪按：此节历叙河东君初访半野堂、泛舟湖上、入居我闻室及寒夕文宴等事。“轩车闻至止，杂佩意茫然”一联，合用《毛诗·郑风·女曰鸡鸣》篇“杂佩以赠之”并《韩诗·周南·汉广》篇“汉有游女”，薛君章句及《列仙传·上·江妃二女传》，解佩赠郑交甫事，谓河东君初赠诗，亦即河东君《次韵牧翁冬日泛舟》诗所谓“汉佩敢同神女赠”。“意茫然”者，谓受宠若惊，不知所措。此语固是当日实情也。“错莫翻如许，追陪果有焉”一联，恰能写出河东君初至半野堂时，牧斋喜出望外、忙乱逢迎之景象。至于“追陪”，则不仅限于“吴郡陆机为地主”之牧斋，如松圆诗老，亦有“熏炉茗碗得相从”之语（见前引《偈庵次韵牧翁答河东君初赠诗》），然则河东君翩然至止，驱使此两老翁追陪奔走，亦太可怜矣。

“初疑度河驾，复似泛湖船。榜栧歌心说，中流笑语婘。江渊风飒沓，洛浦水潺湲”六句，指《东山酬和集》卷一《冬日同如是泛舟有赠》及《迎春日偕河东君泛舟东郊作》，先后两次泛舟赋诗之事，前已论释，兹不多及。

自“疏影新词丽”至“皋苏痗已蠲”，共九联，叙述崇祯十三年十二月二日我闻室落成，迎河东君入居，并是夕为松圆饯别，即半野堂文宴事。此际乃牧斋平生最快心得意至死不忘之时也。“疏影新词丽”句，前论牧斋寒夕文宴诗，已详释之矣。“忘忧别馆偏”，遵王注引《西京杂记》卷四“梁孝王游于忘忧之馆，集诸游士，各使为赋，枚乘为柳赋”之典，甚是。牧斋目我闻室为忘忧馆，河东君之寓姓，又与枚乘所赋之柳相同，可谓适切。“绿窗和月掩，红烛带花搴”即前录寒夕文宴诗：“红烛恍如花月夜，绿窗还似木兰舟”一联之义，皆描写当时我闻室之情况者。

“华筵开玳瑁，绮席艳神仙”及“法曲烦声奏，哀筝促柱宣”两联，实出于《杜工部集》卷一五《秋日夔府咏怀》一百韵之“哀筝伤老大，华屋艳神仙。南内开元曲，常时弟子传。法歌声变转，满座涕潺湲”等句，盖牧斋平生自许学杜，其作百韵五言排律，必取杜公此诗以为模楷，且供挦扯之资，何况复同用一韵、同为百韵耶？黄宗羲《南雷文定后集》卷一《姜山启彭山诗稿序》（可参同书前集六《韦庵鲁先生墓志铭》论当日古文，亦谓牧斋“所得在排比铺张，而不能入情”等语）云：

虞山求少陵于排比之际，皆其形似，可谓之不善学唐者矣。

夫梨洲与牧斋交谊笃挚，固无疑义，唯于钱氏之诗文往往多不满之语，其持论之是非，及其所以致此之故，兹暂不辨述，俟后言之，但世之学唐诗者，若能熟诵子美并乐天微之之诗，融会诸家，心知其意，则当不蹈袭元遗山论诗之偏见，如太冲之所言者也。

“金尊价十千”句，遵王引《史记》卷五八《梁孝王世家》“孝王有罍樽直千金”以释之，固可通。但鄙意李太白《行路难》三首之一（见《全唐诗》第三函《李白》卷一）云：“金樽清酒斗十千”，乃以“十千”为酒价，较《史记·梁孝王世家》之以千金为罍樽价者，更为切合，然则牧斋当用谪仙诗也。

“步摇窥宋玉，条脱赠羊权”一联，下句出于《真诰》，自不待论。上句则《文选》卷一九宋玉《登徒子好色赋》，虽有“窥臣”之语，然不见“步摇”之辞，岂牧斋取步摇与条脱为对文耶？又据《唐诗纪事》卷五四“温庭筠”条（参《全唐诗话》卷四）云：

宣宗尝赋诗，上句有金步摇，未能对，遣求进士对之。庭筠乃以玉条脱续也，宣宗赏焉。

或者牧斋即取义于此事，用以属对耶？俟考。

“点笔余香粉，翻书杂翠钿”一联，初视之，皆通常形容之辞，但下句“翻书杂翠钿”一语，乃河东君平日习惯。观前引《初学集》卷二〇《东山集》卷三河东君《依韵和牧斋中秋日出游》诗二首之一“风床书乱觅搔头”句，则知亦是写实也。“菡萏欢初合，皋苏痗已蠲”一联，上句指前引《寒夕文宴，是日我闻室落成，迎河东君居之》诗“诗里芙蓉亦并头”句下牧斋自注“河东君新赋并头莲诗”之本事也。下句“皋苏痗已蠲”，钱注已引《玉台新咏·徐陵自序》之文“庶得代彼皋苏，微蠲愁疾”，甚是。不过“愁”字乃平声，故牧斋易以《诗经·卫风·伯兮》篇“愿言思伯，使我心痗”之“痗”字，以协声律耳，此点自不待多论。

抑更有可言者，牧斋作《有美诗》，其取材于徐序者甚多，除去其典故关涉宫闱者之大多数外（牧斋唯采用汉武帝李夫人等少数故事。又徐序“争博齐姬，心赏穷于六箸”之语，注家引《晋书》卷三一《胡贵嫔传》为释辞，似确。盖胡贵嫔虽非齐人，孝穆或借用枚乘《七发·齐姬奉后》之“齐姬”以为泛称。若果如是，则牧斋亦采此宫闱之典矣。俟考），其他几无不采用。兹不须尽数举出，唯择录其较可注意之辞句，以为例证。读者若对勘钱诗徐序，则自能详知，而信鄙说之不谬也。如钱之“生小为娇女”，即徐之“生小学歌”.钱之“余曲回风后，新妆落月前”，即徐之“青牛帐里，余曲未终.朱鸟窗前，新妆已竟”.钱之“兰膏灯烛继，翠羽笔床悬”，即徐之“燃脂暝写”（寅恪按：此乃牧斋借男作女）及“翡翠笔床，无时离手”.钱之“清文尝满箧（‘文’字后改作‘词’字），新制每连篇。芍药翻风艳，芙蓉出水鲜”，即徐之“清文满箧，非唯芍药之花.新制连篇，宁止葡萄之树”.钱之“文赋传乡国”，即徐之“妙解文章，尤工诗赋”.钱之“千番云母纸，小幅浣花笺”，即徐之“五色花笺，河北胶东之纸”（寅恪按：此乃牧斋举后概前）.钱之“流风殊放诞，被教异婵娟。度曲穷分忖，当歌妙折旋。吹箫嬴女得，协律李家专”，即徐之“婉约风流，异西施之被教.弟兄协律，生小学歌”及“得吹箫于秦女”并“奏新声于度曲”.钱之“天为投壶笑，人从争博癫”，即徐之“虽复投壶玉女，为欢尽于百骁.争博齐姬，心赏穷于六箸”.钱之“薄鬓妥鸣蝉”，即徐之“妆鸣蝉之薄鬓”.钱之“妙丽倾城国，尘埃落市廛。真堪陈甲帐，还拟画甘泉”，即徐之“得横陈于甲帐”“虽非图画，入甘泉而不分”及“真可谓倾国倾城”.钱之“东家殊婉约”，即徐之“婉约风流”。

据宋释惠洪《冷斋夜话》卷一云：

山谷云：诗意无穷，而人之才有限。以有限之才，追无穷之意，虽渊明少陵不得工也。然不易其意，而造其语，谓之换骨法，窥入其意而形容之，谓之夺胎法。

然则牧斋之赋《有美诗》，实取杜子美之诗为模楷，用徐孝穆之文供材料，融会贯通，灵活运用，殆兼采涪翁所谓“换骨”“夺胎”两法者。寅恪昔年笺证白乐天新乐府，详论《七德舞》篇与《贞观政要》之关系，今笺释牧斋此诗，复举杜诗徐文为说，犹同前意。盖欲通解古人之诗什，而不作模糊影响之辞者，必非如是不可也。

《有美诗》又云：

凝明嗔亦好，溶漾坐堪怜。薄病如中酒，轻寒未折绵。清愁长约略，微笑与迁延。

寅恪按：此六句乃牧斋描写当年与河东君蜜月同居时之生活，语言妙绝天下，世人深赏之，殊非无故也（见陈维崧撰冒褒注《妇人集》“人目河东君风流放诞，是永丰坊底物”条并参徐釚编《本事诗》卷七“钱谦益”条《茸城诗》题下注。又徐氏附按语云：“河东君名柳是，字如是，又号河东君。松江人。工诗善画，轻财好侠，有烈丈夫风。”寅恪按：电发此数语殊可为河东君适当之评价。至目河东君为松江人，亦是河东君自称松江籍之一旁证也）。

“凝明嗔亦好，溶漾坐堪怜”一联，实与《玉台新咏》卷五沈约《六忆》诗及《戊寅草》中河东君拟作之第一、第二两组《六忆》诗有关。上句“凝明嗔亦好”，即用休文“忆坐时”诗“嗔时更可怜”之句。下句乃出河东君拟休文作第一组“六忆诗”中第二首“忆坐时，溶漾自然生”之句。故此一联，皆形容坐时之姿态。吾人今日虽亦诵读《玉台新咏》，然倘使不得见河东君《戊寅草》，则不能尽知牧斋此联之出处及造语之佳妙矣。

“薄病如中酒，轻寒未折绵”一联，上句前于上元夜钱柳二人同过虎丘赋诗节已详论之，下句亦于第三章论陈卧子《蝶恋花·春晓》词详言之，故皆不须复赘。

“清愁长约略，微笑与迁延”一联，摹绘河东君多愁少乐之情态，前录河东君《春日我闻室作，呈牧翁》及牧斋《河东君春日诗有梦里愁端之句，怜其作憔悴之语，聊广其意》两诗，可以窥见。综合此四句及“妙丽倾城国”句观之，则牧斋亦是从王实甫“多愁多病身，倾国倾城貌”之语（见《西厢记·闹斋·雁儿落》）夺胎换骨而来者耶？凡此诸句，颇易通解，唯“凝明嗔亦好，溶漾坐堪怜”一联，颇费考量，姑以意揣之，殆谓河东君嗔怒时，目睛定注，如雪之凝明，静坐时，眼波动荡，如水之溶漾，实动静咸宜，无不美好之意欤？此解当否，殊不敢自信矣。

《有美诗》又云：

茗火闲房活，炉香小院全。日高慵未起，月出皎难眠。授色偏含睇，藏阄互握拳。屏围灯焰直，坐促笑声圆。朔气除帘箔，流光度毳毡。相将行乐地，共趁讨春天。

寅恪按：此节牧斋叙其崇祯十三年岁暮至十四年岁初，与河东君在我闻室中，除旧岁、迎新年之一段生活。

“茗火闲房活，炉香小院全”一联，可与前录牧斋《庚辰除夜守岁》诗“深深帘幕残年火，小小房栊满院香”及河东君《除夕次韵》诗“小院围炉如白昼，两人隐几自焚香”相参证。上句“茗火闲房活”之“茗火活”，乃用《东坡后集》卷七《汲江煎茶》诗“活水还须活火烹”之句，即出赵璘《因话录》卷二《商部》“李司徒汧公镇宣武”条所载李约“茶须缓火炙，活火煎”之语也（可参辛文房《唐才子传》卷六《李约传》）。下句“炉香小院全”，即钱柳两人守岁诗所咏者，可知皆是当时实况也。

“授色偏含睇，藏阄互握拳”，上句用《汉书》卷五七上《司马相如传》《上林赋》“色授魂予”（参《文选》卷八），下句其最初典故，无待详引，但牧斋实亦兼用《李义山诗集·下》《拟意》诗“汉后共藏阄”之句。检国光社影印东涧写校《李商隐诗集·下》此诗“阄”字无别作，涵芬楼影印明嘉靖本亦同。朱鹤龄《李义山诗集笺注本·下》此字作“阄”，下注“一作钩”，《全唐诗》第八函《李商隐》卷三与朱本同。冯浩《玉溪生诗详注》卷三作“钩”，下注“一作阄”。然则牧斋认为当作“阄”字，故赋《有美诗》，亦用“阄”字也。

“屏围灯焰直，坐促笑声圆。朔气除帘箔，流光度毳毡”两联，亦皆写庚辰除夕守岁事，如取前录钱柳二人除夕诗中钱之“合尊促席饯流光”“深深帘幕残年火”及柳之“照室华灯促艳妆”“明日珠帘侵晓卷”等句观之，即可证也。

“相将行乐地，共趁讨春天”一联，乃指辛巳元日事，观前录牧斋诗题云：“辛巳元日雪后与河东君订春游之约”及钱柳两诗可知也。

《有美诗》又云：

未索梅花笑，徒闻火树燃。半塘春漠漠，西寺草芊芊。南浦魂何黯，东山约已坚。自应随李白，敢拟伴伶玄。密意容挑卓，微词托感甄。杨枝今婉娈，桃叶昔因缘。

寅恪按：此六联乃叙本欲与河东君同作杭州之游而未实现，遂先过苏州，同至嘉兴，然后河东君别去也。

“未索梅花笑，徒闻火树燃”，上句即《河东君与汪然明尺牍》第三十通所云“弟方躯游蜡屐，或至阁梅梁雪，彦会可怀”。盖河东君作此书时，为崇祯十三年岁杪，正在牧斋家中，钱柳二人原有同游西湖观梅之约也。下句指上元夜与河东君同舟泊虎丘西溪，小饮沈璜斋中事。观“徒闻”二字，则河东君不践观梅西湖之约，仅作虎丘观灯之游，牧斋惆怅失望之情，溢于言表矣。“火树”之典，遵王注引《西京杂记》卷一“积草池中有珊瑚树”条，固是，而尚未尽，必合《全唐诗》第二函苏味道《正月十五夜》诗“火树银花合”之句释之，其意方备。但多数类书如《佩文韵府》卷六六七遇韵，引此诗，作者为沈佺期，未知孰是，俟考。

“半塘春漠漠，西寺草芊芊”一联，乃叙泊舟虎丘西溪经过停留之地。上句“半塘”可参同治修《苏州府志》卷八“水”门“半塘桥”、同书卷三五“古迹”门“半塘寺”及同书卷四二《寺观门》四“半塘寿圣教寺”条等记载。下句“西寺”，据同治修《苏州府志》卷七“山门·虎丘山”条所云：

《吴地志》：山本晋司徒王珣与弟司空珉之别墅，山下因有短簿祠，舍为东西二寺，后合为一佛殿。

可证知也。

“南浦魂何黯，东山约已坚”一联，谓河东君将离之时，订后来重会之约也。

“自应随李白，敢拟伴伶玄”一联，上句乃牧斋借用太白《赠汪伦》（见《全唐诗》第三函《李白》卷一一）“李白乘舟将欲行，忽闻岸上踏歌声。桃花潭水深千尺，不及汪伦送我情”诗，以比河东君送己身往游新安，同舟至嘉兴，更惜其未肯竟随之同行也。下句自用《飞燕外传》自序，不待征引。但牧斋实亦兼用《东坡后集》卷四《朝云诗》“不似杨枝别乐天，恰如通德伴伶玄”之语，盖下文有“杨枝今婉娈”之句，而“伴”字又从苏诗来也。李璧《王荊公诗注》卷二七《张侍郎示东府新居诗，因而和酬》二首之一“功谢萧规惭汉第，恩从隗始诧燕台”句，引《西清诗话》略云：

荆公笑曰：子善问也。韩退之斗鸡联句“感恩从隗始”。若无据，岂当对“功”字也（前第壹章已详引）。

前释“火树”注，以为遵王注虽引《西京杂记》，而意义未尽，故必合苏味道诗以补足之。兹释“伶玄”句，亦必取东坡诗参证，始能圆满。何况牧斋诗中，“伴”字从东坡《朝云诗》来，恰如《半山诗》中“恩”字从昌黎斗鸡联句来耶？凡考释文句，虽须引最初材料，然亦有非取第二、第三手材料合证不可者，观此例可知。前第一章论钱柳诗中相互之关系，已详言之，读者可并取参会之也。

抑更有可论者。前言牧斋之赋《有美诗》，多取材于《玉台新咏》，其主因为孝穆之书，乃关于六朝以前女性文学之要籍，此理甚明，不待多述。又以河东君之社会身份，不得不取与其相类之材料以补足之，斯亦情事所必然者。就此诗使用之故实言之，《玉台新咏》之外，出于宋代某氏《侍儿小名录》，补遗者颇复不少，如“容华及丽娟”“吹箫嬴女得”“舞袖嫌缨拂”“敢拟伴伶玄”等句，皆是其例。至于作者思想词句之构成，与材料先后次序之关系，可参拙著《元白诗笺证稿》《新乐府》章《七德舞》篇所论，兹不详及。

《有美诗》又云：

灞岸偏萦别，章台易惹颠。娉婷临广陌，婀娜点晴川。眉怃谁堪画，腰纤孰与擩。藏鸦休庵蔼，拂马莫缠绵。絮怕粘泥重，花忧放雪蔫。芳尘和药减，春病共愁煎。目逆归巢燕，心伤叫树鹃。惜衣莺睍睆，护粉蝶翩翾。

寅恪按：此八联乃叙河东君思归惜别多愁多病之情况，所用辞语典故，大部分皆与柳有关，而尤与李义山咏柳之诗有关也。兹不必逐句分证，唯举出李诗语句，读者自能得之，据此可知牧斋赋《有美诗》，除《玉台新咏》、杜工部诗外，玉溪生一集亦为其取材最重要之来源也。如“灞岸已攀行客手”（《李义山诗集·下·柳》）、“章台从掩映”（同集上《赠柳》）、“更作章台走马声”（同集上《柳》）、“娉婷小苑中，婀娜曲池东”（同集上《垂柳》）、“眉细从他敛，腰轻莫自斜”（同集上《谑柳》）、“莫损愁眉与细腰”（同集上《离亭赋得折杨柳》二首之一）、“长时须拂马，密处小藏鸦”（同集上《谑柳》）、“忍放花如雪”（同集上《赠柳》）、“不为清阴减路尘”（同集中《关门柳》）、“絮飞藏皓蝶，带弱露黄鹂”（同集上《柳》），凡此诸例，皆足为证，可不一一标出矣。

又“腰纤孰与擩”之“擩”字，即同于“撋”字。《考工记·鲍人》“进而握之，欲其柔而滑也”注云：“谓亲手烦撋之。”《毛诗·周南·葛覃》篇“薄污我私”笺云：“烦撋之用功深。”释文云：“撋，诸诠之音而专反。”阮孝绪《字略》云：“烦撋犹捼莎也。”董解元《西厢记》《诸宫调·中吕调·千秋节》云：“百般撋就十分闪。”然则牧斋盖糅合圣文俗曲，而成此语者。黄宗羲《思旧录》“钱谦益”条（《梨洲遗著汇刊本》）云：“用六经之语，而不能穷经。”太冲所指摘东涧文章之病，其是非兹姑不论，但《有美诗》此句则用《诗礼》之语，而穷极于西厢，其亦可以杜塞梨洲之口耶？一笑！

《有美诗》又云：

携手期弦望，沉吟念陌阡。暂游非契阔，小别正流连。即席留诗苦，当杯出涕泫。茸城车轣辘，鸳浦棹夤缘。去水回香篆，归帆激矢弦。寄忧分悄悄，赠泪果涟涟。迎汝双安桨，愁予独扣舷。从今吴榜梦，昔昔在君边。

寅恪按：此节牧斋叙河东君送其至鸳湖，返棹归松江，临别时赠诗送游黄山，俟河东君行后，乃赋千言长句，以答河东君之厚意，并致其相思之情感，及重会之希望也。此节典故皆所习见，不待征释。唯“吴榜”一辞，自出《楚辞·九章·涉江》“齐吴榜以击汰”之语，但牧斋实亦兼取王逸注“自伤去朝堂之上，而入湖泽之中也”之意。用此作结，其微旨可以窥见。前引黄梨洲《姜山启彭山诗稿序》谓“虞山求少陵于排比之际，皆其形似，可谓不善学唐”（参《南雷文案》卷七《前翰林院庶吉士韦庵鲁先生墓志铭》），读者若观此绮怀之千言排律，篇终辞意如此，可谓深得“浣花律”髓者，然则太冲之言，殊非公允之论矣。

（十二）

牧斋自崇祯十四年正月晦日，即正月廿九日鸳湖舟中赋《有美诗》后，至杭州留滞约二十余日之久，始往游齐云山，游程约达一月之时间，最后访程孟阳于长翰山居不遇，乃取道富春，于三月廿四日过严子陵钓台，直至六月七日始有《迎河东君于云间，喜而有述》之诗。据此牧斋离隔河东君约经四月之久，始复会合也。此前一半之时间牧斋所赋诸诗皆载于《初学集》及《东山酬和集》，但此后一半之时间，则所作之诗未见著录。以常理论之，按诸牧斋平日情事，如此寂寂，殊为不合。就前一期中牧斋所甚有关系之人，及在杭州时之地主汪然明言之，牧斋诗中绝不见汪氏踪迹。考《春星堂诗集》卷四《闽游诗纪》第一题为“暮春辞家闽游，途中寄示儿辈贞士继为昌”，然则然明之离杭赴闽访林天素，在崇祯十四年三月，此年二三月间，牧斋实在杭州，且寓居汪氏别墅。牧斋此时所作诗中，未见汪氏踪迹者，或因然明此际适不在杭州，或因汪氏虽亦能篇什，但非牧斋唱酬之诗友，汪氏虽在杭州有所赋咏，牧斋亦不采录及之，故此前一时期中无汪氏踪迹，尚可理解。至若后一时期既达两月之久，而牧斋不著一诗，当必有故，今日未易推知。

检《陈忠裕全集》卷一四《三子诗稿》有《孟夏一日禾城遇钱宗伯，夜谈时事》五言律诗二首，按《卧子自撰年谱·上》“崇祯十四年辛巳”条云：

是岁浙西大旱，漕事迫，嘉之崇德、湖之德清素顽梗，属年饥，益不办。大中丞奉旨谴责，令予专督崇德，而自督德清。予疏剔月余，遂与他邑相后先矣。

然则牧斋于辛巳三月廿四日过钓台经杭州，于四月朔日即在嘉兴遇见卧子。自三月廿四日至四月初一日，其间时日甚短，故知牧斋此次由黄山返家，行色匆匆，与前之往游新安，从容留滞者，绝不相同，盖牧斋因河东君之不愿同游，独自归松江，恐有变化，于是筹划经营不遗余力，终于经两月之时间，遂大功告成矣。卧子此时不知是否得知河东君过访半野堂之消息，但牧斋于此际遇见卧子，其心中感想若何，虽未能悉，然钱陈皆一时能诗之人，卧子既有篇什，牧斋不容缺而不报，今《初学集》中此时之诗，独不见卧子踪迹者，当是牧斋不欲卧子之名著录于此际，转致有所不便耶？卧子此题二首之一有句云，“山川留谢傅”，殊不知河东君访半野堂初赠诗有“东山葱岭莫辞从”句，陈柳两诗语意，不谋而合，可笑也。

又检《陈忠裕全集》卷一八《湘真阁稿》《赠钱牧斋少宗伯》五言排律云：

明主终收璧，宵人失要津。南冠荣衮绣，北郭偃松筠。艰险思良佐，孤危得大臣。东山云壑里，早晚下蒲轮。

此诗作成之时日未能确定，但既有“南冠”“北郭”一联，则至早不能在牧斋因张汉儒诬讦被逮至北京入狱经年，得释归里以前，即崇祯十一年冬季以前。据卧子《自撰年谱·上》“崇祯十二年己卯”条云：“季秋禫除。”“十三年庚辰”条略云：“三月北发。六月就选人，得绍兴司李。七月南还。八月奉太安人携家渡钱塘。”则此诗有作于崇祯十二年或十三年之可能。更考《初学集》卷一七《移居诗集》崇祯十三年庚辰八月所作《永遇乐·十六夜见月》云：“天公试手，浴堂金殿，瞥见清明时节”句下自注云：“时中朝新有大奸距脱之信。”据《明史》卷一一〇《宰辅年表》崇祯十三年六月薛国观致仕。国观乃温体仁党，夙与东林为敌（参《明史》卷二五三《薛国观传》并详牧斋《永遇乐》词，钱曾注），牧斋所谓大奸，当指韩城而言，卧子诗“宵人失要津”或即兼指温薛辈，盖温薛皆去，牧斋可以起用矣。

又牧斋《永遇乐》词尚有《十七夜》一首云：“生公石上，周遭云树，遮掩一分残阙。”似牧斋此时亦游寓苏州。但《初学集》卷四三《保砚斋记》略云：

保砚斋者，戈子庄乐奉其先人文甫所藏唐式端砚，以诒其子棠，而以名其斋也。戈子携其子过余山中，熏沐肃拜而请为之记。崇祯庚辰中秋记。

则崇祯十三年中秋日牧斋犹在常熟，是否十七日即至苏州，尚难确知，假定其实至苏州者，卧子赠诗自应同在吴苑矣。更检杜于皇濬《变雅堂诗集》卷一载《奉赠钱牧斋先生》五古一首，不知何时所作，唯诗中有句云：

何期虎丘月，一沃龙门雨。

此首前一题《半塘》云：

虎丘连半塘，五里共风光。此时素秋节，远胜三春阳。西风扫不尽，满路桂花香。

故知茶村于中秋前后在虎丘遇见牧斋，或即是崇祯十三年秋季与卧子赋赠牧斋诗同时同地。盖杜氏与几社名士本具气类之雅（见《变雅堂集》卷五《送朱矞三之任松江序》及杜登春《社事本末》），殊有同时同地赋诗以赠党社魁首之可能也。俟考。

总而言之，钱陈两人交谊如此笃挚，当日牧斋应有诗书以答卧子厚意，后来刻《初学集》删去不录，亦与删去酬答卧子禾城赠诗同一事例，似因避去柳陈关系之嫌所致。此点若非出自牧斋，则必由于瞿稼轩之主张。瞿氏于此未免拘泥春秋“为尊者讳，为亲者讳”之旨（见《春秋·公羊传·闵公元年》），遂为师母讳耶？

复检杜登春《社事本末》略云：

是时乌程（指温体仁）去位，杨薛相继秉国钧，西铭（指张溥）中夜不安，唯恐朝端尚以党魁目之也。计非起复宜兴（指周延儒）终是孤立之局，乃与钱蒙叟项水心徐勿斋马素修诸先生谋于虎邱石佛寺，遣干仆王成贻七札入选君吴来之先生昌时邸中。时吴手操朝柄，呼吸通帝座，而辇毂番子密布，内外线索难通，王成以七札熟读，一字一割，杂败絮中，至吴帐中，为蓑衣裱法，得达群要。此辛巳二月间事。于是宜兴以四月起（寅恪按：《明史》卷一一〇《宰辅年表》“崇祯十四年辛巳”栏载：“延儒二月召，九月入。”同书卷三〇八《奸臣传·周延儒传》云：“十四年二月诏起延儒。九月至京，复为首辅。”杜氏“四月”之语，误），而西铭即以四月暴病云殂。

寅恪按：牧斋与张项徐马谋于虎丘石佛寺，杜氏虽未确言何时，以当日情势推之，或即在崇祯十三年中秋前后，亦即卧子茶村赋诗赠牧斋之时也，俟考。

至于钱陈两人论诗之宗旨，虽非所欲详论，然亦可略引牧斋之言，以见一斑。《有学集》卷四七《题徐季白卷后》略云：

余之评诗，与当世牾者，莫甚于二李及弇州。二李且置勿论，弇州则吾先世之契家也。余发覆额时，读前后四部稿皆能成诵，暗记其行墨。今所谓晚年定论者，皆举扬其集中追悔少作与其欲改正卮言，勿误后人之语，以戒当世之耳论目食、刻舟胶柱者，初非敢凿空杜撰、欺诬先哲也。云间之才子如卧子舒章，余故爱其才情，美其声律，唯其渊源流别，各有从来，余亦尝面规之，而二子亦不以为耳瑱。采诗之役，未及甲申以后，岂有意刊落料拣哉？如云间之诗，自国初海叟诸公以迄陈李，可谓极盛矣。

据此可知牧斋虽与卧子舒章论诗宗旨不同，然亦能赏其才藻，不甚诃诋。卧子舒章二人亦甚推重牧斋，观卧子此次在嘉兴赠牧斋之诗及《陈忠裕全集》卷一八《湘真阁集》《赠钱牧斋少宗伯》五言排律，又卧子《安雅堂稿》卷一八壬午冬《上少宗伯牧斋先生书》，并卧子《自撰年谱·上》“崇祯十年丁丑”条述牧斋稼轩由苏被逮至京事。其略云：

予与钱瞿素称知己。钱瞿至西郊，朝士未有与通者。予欲往见，仆夫曰：较事者耳目多，请微服往。予曰：亲者无失其为亲，无伤也。冠盖策马而去，周旋竟日乃还。其后狱益急，予颇为奔奏，闻于时贵。

等可为例证。

至于舒章，则有一事关涉钱柳，疑问殊多，颇堪玩味。舒章《蓼斋集》卷三五《与卧子书》第二通略云：

昔诸葛元逊述陆伯元语，以为方今人物凋尽，宜相辅车，共为珍惜，不欲使将进之徒，意不欢笑。弟反复此言，未尝不叹其至也。但以迩来君子之失，每不尚同，自托山薮，良非易事。故弟欲少加澄论，使不至于披猖。是以对某某而思公叔之义，见某某而怀仲举之节。谈议之间，微有感慨，非好为不全之意，见峰岠于同人也。某某才意本是通颖，而嫋情嫫母，遂致纷纷。谤议之来，不在于虞山，而在于武水。弟欲大明其不然，而诸君亦无深求者，更无所用解嘲之语耳。春令之作，始于辕文。此是少年之事，而弟忽与之连类，犹之壮夫作优俳耳。

寅恪按：前第三章论春令问题中已略引及舒章此书。据《卧子年谱》推测，舒章作此书时，当在崇祯十年卧子将由京南旋之际。书中所谓“虞山”乃指牧斋，自不待言。“武水”疑指海盐姚叔祥士粦（可参《初学集》卷一七《移居诗集》《姚叔祥过明发堂共论近代词人，戏作绝句十六首》）。据舒章之语，则对于牧斋殊无恶意，可以推见。所可注意者，舒章所谓“才意通颖”之某某，究属谁指？其所“嫋情”之“嫫母”又是何人？据李书此节下文即接以春令问题，似此两事实有关联，即与河东君有关也。前第三章引钱肇鳌《质直谈耳》谓河东君“在云间，则宋辕文李存我陈卧子三先生交最密”，钱氏之语必有根据，但关于李待问一节，材料甚为缺乏，或者此函中“才意通颖”之“某某”即指“问郎”而言耶？以舒章作书之年月推之，谓所指乃存我在此时间与河东君之关系，似亦颇有可能。若所推测者不谬，则舒章以“嫫母”目河东君，未免唐突西子，而与牧斋《有美诗》“输面一金钱”之句，用西施之典故，以誉河东君之美者，实相违反矣。一笑！

牧斋此次之游西湖及黄山，不独与河东君本有观梅湖上之约，疑亦与程松圆有类似预期之事。据前引《河东君与汪然明尺牍》第三十通云：

弟方耽游蜡屐，或至阁梅梁雪，彦会可怀。不尔，则春怀伊迩，薄游在斯，当偕某翁便过通德，一景道风也。

考此札之作，当在崇祯十三年庚辰冬季，此时松圆亦同在牧斋家中，颇疑牧斋因松圆此际正心情痛苦，进退维谷，将离虞山归新安之时，特作此往游西湖及黄山之预约，以免独与新相知偕行而不与耦耕旧侣同游之嫌，所以聊慰平生老友之微意，未必迟至崇祯十四年辛巳春间始遣人持书远至新安，作此预约也。

但检《初学集》卷四六《游黄山记序》略云：

辛巳春余与程孟阳订黄山之游，约以梅花时，相寻于武林之西溪。逾月而不至。余遂有事于白岳，黄山之兴少阑矣。壬午孟陬虞山老民钱谦益序。

及《有学集》卷一八《耦耕堂诗序》略云：

崇祯癸未十二月吾友孟阳卒于新安之长翰山。又十二年，岁在甲午，余所辑《列朝诗集》始出。辛巳春，约游黄山，首途差池，归舟值孟阳于桐江。篝灯夜谈，质明分手，遂泫然为长别矣。

《黄山记》作于崇祯十五年正月，《耦耕堂诗序》作年虽不详，亦在孟阳既卒十二年以后，皆牧斋事后追忆之笔。两序文意，若作预约孟阳于辛巳春为黄山之游，而非于辛巳春始作此约，则与当日事理相合。然绎两序文之辞语，似于辛巳春始作此约者，恐是牧斋事后追忆，因致笔误耳。或者牧斋当崇祯十三四年冬春之间，新知初遇，旧友将离，情感冲突，心理失常之际，作游黄山记时正值河东君患病甚剧，作《耦耕堂诗序》时，抚今追昔，不胜感慨，此等时间，精神恍惚，记忆差错，遂有如是之记载耶？至若《游黄山记》之一云：“二月初五日发商山，初七日抵汤院。”证以《初学集》卷一八、《东山诗集》卷二下注“起辛巳三月，尽一月”之语，则此记“二月”之“二”字，乃是“三”字之讹，固不待辨也。

复次，孟阳与牧斋之关系，其详可于两人之集中见之，兹不备论，但其同时人如前第三章引朱鹤龄《愚庵小集》《与吴梅村书》，载宋辕文深鄙松圆，称为牧斋之“书佣”，后来文士如朱竹垞论松圆诗，亦深致不满。兹略录朱氏之言，以见三百年来评论松圆诗者之一例。

《明诗综》卷六五所选《程嘉燧诗附诗话》云：

孟阳格调卑卑，才庸气弱，近体多于古风，七律多于五律。如此伎俩，令三家村夫子诵百翻兔园册，即优为之，奚必读书破万卷乎？牧斋尚书深惩何李王李流派，乃于明三百年中特尊之为诗老。六朝人语云：“欲持荷作柱，荷弱不胜梁。欲持荷作镜，荷暗本无光。”得无类是欤？姑就其集中稍成章者，录得八首。

夫松圆之诗固非高品，自不待言，但其别裁明代之伪体，实亦有功。古今文学领域至广，创作家与批评家各有所长，不必合一，松圆可视为文学批评家，不必为文学创作者，竹垞所言，固非平情通识之论也。

松圆与牧斋两人平生论诗之旨极相契合一点，兹姑不论，唯就崇祯十三四年冬春之间，两人之交谊言之，则殊觉可笑可怜。松圆本欲徇例往牧斋家度岁，忽遇见河东君在虞山，遂狼狈归里。牧斋又约其于西湖赏梅，松圆因恐河东君亦随往，故意负约不至杭州。俟牧斋独游新安，访孟阳于长翰山居，孟阳又复避去，盖未知河东君是否同来之故。及牧斋留题于山居别去之后，松圆返家，始悉河东君未随来游，于是追及牧斋于桐江，留此最后之一别。噫！年逾七十垂死之老翁，跋涉奔驰，藏头露尾，有如幼稚之儿童为捉迷藏之戏者，岂不可笑可怜哉？牧斋固深知孟阳之苦趣，于孟阳卒后，其诗文中涉及孟阳者，则往往追惜于桐江之死别，情感溢于言表。由今观之，牧斋内心之痛苦，抑又可推见矣。

牧斋此次，即崇祯十四年二月之大部分时间，滞留杭州，其踪迹皆于《初学集》卷一八《东山诗集》卷一，寓杭州诸诗中，推寻得之。检此集此卷所载诸诗，自《有美诗》后至《余杭道中望天目山》，只就牧斋本人所作，而河东君和章不计外，共得九题。取《东山酬和集》卷二所载牧斋之诗参较，则《初学集》所载多《东山酬和集》五题，盖此五题之所咏，皆与河东君无关故也。但此五题虽与河东君无关，然皆牧斋崇祯十四年二月留滞杭州所作，在此时间，牧斋既因河东君之未肯同来，程松圆复不愿践约，失望之余，无可奈何之际，只得聊与当时当地诸人，作不甚快心满意之酬酢，实与此时此地所赋有关河东君诸诗，出于真挚情感者，区以别矣。此类酬应之作，原与本文主旨无涉，自可不论，唯其中亦略有间接关系，故仅就其题中之地或人稍述之，以备读者做比较推寻之资料云尔。

《初学集》卷一八《东山诗集》卷一《栖水访卓去病》云：

诗略。

寅恪按：《有学集》卷三二《卓去病先生墓志铭》略云：

去病姓卓氏，名尔康，杭之塘西里人。

又光绪修《唐栖志》卷二“山水”门“官塘运河”条云：

下塘在县之东北，泄上塘之水，受钱湖之流，历五林唐栖，会于崇德，北达漕河，故曰新开运河。

据此知牧斋于崇祯十四年正月晦日，即廿九日，在鸳湖舟中赋《有美诗》后，当不易原来与河东君同乘之舟，直达杭州，初次所访之友人，即“杭之塘西里人”卓去病。后此九年，即顺治七年，牧斋访马进宝于婺州，途经杭州，东归常熟，《有学集》卷三庚寅夏五集《西湖杂感序》云“是月晦日记于塘栖道中”，亦由此水道者，盖吴越往来所必经也。

《夜集胡休复庶尝故第》云：

唯余寡妇持门户，更倩穷交作主宾。

寅恪按：此两句下，牧斋自注云：“休复无子，去病代为主人。”又《初学集》卷八一载《为卓去病募饭疏》一文，列于《书西溪济舟长老册子》及《追荐亡友绥安谢耳伯疏》后，故知此三文当为崇祯十四年二月留滞杭州同时所作也。休复名允嘉，仁和人，事迹见光绪修《杭州府志》卷一四四《文苑传》卷一。

《西溪郑庵为济舟长老题壁》云：

频炷香灯频扫地，不拈佛法不谈诗。落梅风里经声远，修竹阴中梵响迟。

寅恪按：《初学集》卷八一《书西溪济舟长老册子》略云：

献岁拿舟游武林，泊蒋村，策杖看梅，遍历西溪法华，憩郑家庵，济舟长老具汤饼相劳。观其举止朴拙，语言笃挚，宛然云栖老人家风也。口占一诗赠之，有“频炷香灯频扫地，不拈佛法不谈诗”之句，不独倾倒于师，实为眼底禅和子痛下一钳锤耳。师以此地为云栖下院，经营数载，未溃于成，乞余一言为唱导。辛巳仲春聚沙居士书于蒋村之舟次。

光绪修《杭州府志》卷三五《寺观·二》“古法华寺”条云：

在西溪之东，法华山下。明隆万间，云栖袾宏以云间郑昭服所舍园宅为常住，址在龙归径北，约八亩有奇。初号云栖别室，俗名郑庵。崇祯癸酉秋郡守庞承宠给额称古法华寺。

此条下附吴应宾（吴氏事迹见《明诗综》卷五五及《明诗纪事·庚》卷一五等）《古法华寺记》云：

古杭法华山有云栖别院者，乃云间青莲居士郑昭服所施建也。居士归依莲大师，法名广瞻，雅发大愿，将昔所置楼房宅舍山场园林若干，施与弥天之释，为布地之金。大师命僧济舟等居焉。青莲弃世，其子文学食贫，而此永为法华道场。众请郡守庞公承宠捐金给额，改为古法华寺，济舟乞余言以纪其事。

前论牧斋崇祯庚辰冬至日示孙爱诗，已引此《书济舟册子》之文上一节，痛斥嘉禾门人所寄乞叙之某禅师开堂语录，兹不重录。济舟虽为能守“云栖老人家风”之弟子，且能求当世文人为之赋诗作记，似亦一风雅道人，但据牧斋此文下一节所描绘，则殊非具有学识、贯通梵典之高僧，今忽为之赋诗，并作文唱导募化，未免前后自相冲突，遂故为抑扬之辞，借资掩饰，用心亦良苦矣。噫！牧斋当此时此地，河东君未同来，程松圆不践约，孤游无俚，难以消遣之中，不得已而与此老迈专事念佛之僧徒往来酬酢，其羁旅寂寞之情况今日犹能想见。所咏之诗，亦不过借以解嘲之语言，其非此卷诸诗中之上品，无足怪也。

《西溪湖水看梅，赠吴仁和》云：

诗略。

寅恪按：吴仁和者，当时仁和县知县吴坦公培昌也。光绪修《杭州府志》卷一〇二《职官》卷四“仁和县知县”云：

吴培昌，华亭人，进士，十一年任。

胡士瑾，贵池人，进士，十五年任。

又《陈忠裕全集》卷一六《湘真阁集》《寄仁和令吴坦公》七律，题下附考证可互参。卧子寄坦公诗有句云：

常严剑佩迎朝贵，更饬厨传给隐沦。

可谓适切坦公当日忙于送往迎来之情况。若牧斋者，以达官而兼名士，正处于朝贵隐沦之间，宜乎有剑佩之迎、厨传之给也。

《横山题江道暗蝶庵》云：

疏丘架壑置柴关，冢笔巢书断往还。尽揽烟峦归几上，不教云物到人间。

萧疏屋宇松头石，峭蒨风期竹外山。莫殢蝶庵成蝶梦，似君龙卧未应闲。

寅恪按：江道暗本末未详，俟更考。但检马元调《横山游记》（下引各节可参光绪修《杭州府志》卷三〇《古迹·二》“横山草堂”条及所附江元祚《横山草堂记》）卷首《崇祯十年夏五月自序》略云：

武林余所旧游，未闻有横山焉者。今年春偶来湖上，一日梦文陆子历叙此中读书谈道之士，为余所未见者六七人。余因请六七人室庐安在？梦文谓诸子近耳，独江道暗邦玉在黄山深处。然言黄山，不言横山（寅恪按：江元祚文云“黄山旧名横山，土音呼横为黄，遂相传为黄山”等语，可供参证）。

同书“楼西小瀑”条云：

返乎竹浪，而道暗适自城中归蝶庵。亟来晤，相见恨晚。抗言往昔，谈谐间发，极尔清欢，夜分乃歇。

同书“白龙潭”条云：

廿八日早起即问白龙潭，邦玉谓草深竹密，宜俟露晞。乃先走蝶庵，访道暗。蝶庵者，道暗藏修精舍，径在绿香亭外。沿溪得小山口，绿阴沉沉，编荊即是。秀竹千竿，掩映山阁。历磴连呼，衡门始豁。升堂坐定，寂如夜中，仰看屋梁，大字凡四，“读书谈道”。心胸若披，乐哉斯人，饮水当饱。

同书卷末载《崇祯十年丁丑小寒日勾甬万泰跋》略云：

自邦玉氏诛茅结庐，一时名流多乐与之游，而人始知有横山。会同人江子道暗挈妻子读书其中，因得偕陆子文虎策杖从之。

可知江道暗为杭州名士无疑，而马氏游记关于蝶庵之叙述，尤可与钱诗相印证也。至马万二氏所言之邦玉，或即作《横山草堂记》之江元祚。但牧斋此次游横山之诗什，不及邦玉之名与其园林之胜，殊不可解，今亦未悉其本末，并与道暗之关系，当再详检。

光绪修《杭州府志》卷三三“名胜”门“西溪探梅”条云：

由松木场入古荡溪，溪流浅狭，不容巨舟。自古荡而西至于留下，并称西溪。曲水周环，群山四绕，名园古刹，前后踵接，又多芦汀沙漵，重重隔断，略彴通行，有舆马不能至者。其地宜稻宜蔬宜竹，而独盛于梅花，盖居民以为业，种梅处不事杂植，且勤加修护，本极大而有致。又多临水，早春时沿溪泛舟而入，弥漫如香雪海。

沈德潜等辑《西湖志纂》卷一三“西溪胜迹”门云：

西溪溪流深曲，受余杭南湖之浸，横山环之，凡三十六里。

牧斋留滞杭州时间几达一月之久，其踪迹似未越出西溪横山之区域，号为赏花，实则怀人，于无可奈何之际，当亦寻访名胜，愁对隐沦。凡此诸人诸地，并不能惊破其罗浮酣梦也。

钱氏此次之游杭州，共得诗九首，直接及间接有关于梅花者，凡六首，其中二首，一为当地寺僧、一为当地官吏而作，可不计外，余四首实皆为河东君而赋也。观梅之举，本约河东君同行，河东君既不偕游，于是牧斋独对梅花，远怀美人，即景生情，故此四首咏梅之作，悉是河东君之写真矣。

《东山酬和集》卷二牧翁《西溪永兴寺看绿萼梅有怀》（寅恪按：《初学集》卷一八此题下多“梅二株蟉虬可爱，是冯祭酒手植”十三字）云：

略彴缘溪一径斜，寒梅偏占老僧家。共怜祭酒风流在，未惜看花道路赊。绕树繁英团小阁，回舟玉雪漾晴沙。道人未醒罗浮梦，正忆新妆萼绿华。

河东君《次韵永兴看梅见怀之作》云：

乡愁春思两攲斜，那得看梅不忆家。折赠可怜疏影好，低回应惜薄寒赊。穿帘小朵亭亭雪，漾月流光细细沙。欲向此中为阁道，与君坐卧领芳华。

寅恪按：《西湖志纂》卷一三“西溪胜迹”门“永兴寺”条引《西湖梵隐志》（参光绪修《杭州府志》卷三五《寺观·二》“永兴寺”条）云：

明万历初冯梦桢太史延僧真麟新之，手植绿萼梅二本，题其堂曰二雪。

然则杭州之梅花，以西溪永兴寺冯具区所植之绿萼梅为最有名，牧斋此次游杭州看梅，历时颇久，而多在西溪者，即由于此，何况汪然明别墅亦在此间。赏今日梅花之盛放，忆昔时美人之旧游，对景生情，更足增其诗兴也。

夫古来赋咏梅花之篇什甚多，其以梅花比美人者，亦复不少。牧斋博学能诗，凡所吟咏，用事皆适切不泛，辞意往往双关，读者若不察及此端，则于欣赏其诗幽美之处，尚有所不足也。

上录七律所用故实，初视之亦颇平常，不过《龙城录》“赵师雄罗浮梦事”并苏子瞻《和杨公济〈梅花〉诗》（见《东坡集》卷一八《次韵杨公济奉议梅花》十首及《再和杨公济梅花》十绝）及高季迪《梅花诗》（见高启《青丘集》卷一五《梅花》七律九首之一）等出处耳。但细绎之，则《龙城录》中云：

赵师雄于松林间，见一女人，淡妆素服（寅恪按：今所见《龙城录》诸本皆作“女人”，唯佩文斋增补阴氏《韵府群玉》卷一〇灰韵“梅”下引《龙城录》，“女人”作“美人”，疑阴氏所见本作“美人”也）。

及高诗“月明林下美人来”之句，皆以昔时“美人”两字之古典确指今日河东君之专名，其精当不移有如此者。

又前论牧斋《冬日同如是泛舟》诗“莫为朱颜叹白头”句，引顾公夑《消夏闲记》等书，足证河东君皮肤之白。永兴寺冯开之所植之双梅，乃绿萼梅，故署其堂曰二雪。凡梅之白花者，其萼色绿。范成大《范村梅谱》“绿萼梅”条（见涵芬楼本《说郛》卷七并参博古斋影印百川学海本）云：

绿萼梅，凡梅花跗蒂皆绛紫色，唯此纯绿，枝梗亦青，特为清高，好事者比之九嶷仙人萼绿华。京师艮岳有萼绿华堂，其下专植此本，人间亦不多有，为时所贵重。

故牧斋取此眼前相对之白梅，以比远隔他乡美人之颜色，已甚适切，复借永兴寺之绿萼梅，以譬《真诰》中神女之萼绿华（见《真诰》卷一《运象》篇第一《萼绿华》诗），即河东君，尤为词旨关联、今古贯通。牧斋此诗“道人未醒罗浮梦，正忆新妆萼绿华”两句，可谓佳语妙绝天下矣。

抑更有可论者，“新妆”二字亦有深意。李太白诗（见《全唐诗》第三函《李白》卷四《清平调》词三首之二）云：

借问汉宫谁得似，可怜飞燕倚新妆。

据顾云美《河东君传》云：

君为人短小，结束俏丽。

则河东君可比赵飞燕，而与肥硕之杨玉环迥异。寅恪初读牧斋此诗，未解“新妆”二字之用意，一夕默诵太白诗，始恍然大悟，故标出之，以告读者。

河东君和作《初学集》不载，或是以所作未能竞胜牧斋原诗之故。其诗结语云：“欲向此中为阁道，与君坐卧领芳华。”当出王摩诘诗“阁道回看上苑花”之句（见《全唐诗》第二函《王维》卷四《奉和圣制从蓬莱向兴庆阁道中留春雨中春望之作应制》七律）。盖牧斋原作与右丞之作同韵，岂河东君因和牧斋之故，忆及王诗，遂有“阁道”之语耶？

《东山酬和集》卷二牧翁《二月九日再过永兴看梅，梅花烂发，彷佛有怀。适仲芳以画册索题，遂作短歌，书于纸尾》（寅恪按：《初学集》卷一八《东山诗集·一》“仲芳”上有“吾家”二字）云：

西溪梅花千万树，低亚凝香塞行路。永兴两树最绰约，素艳孤荣自相顾。飘黄拂绿傍香楼，春寒日暮含清愁。依然翠袖修林里，遥忆美人溪水头。徙倚沉吟正愁绝，见君画册思飘瞥。开怀落落生云山，触眼纷纷缀香雪。羨君画高神亦闲，趣在苍茫近远间。仲圭残墨泼武水，子久粉本留虞山。我将梅花比君画，月地云阶吐光怪。乞君挥洒墨汁余，向我萧闲草堂挂。草堂深柳净无尘，淡墨疏窗会赏真。还将玉雪横斜意，举似凌风却月人。

寅恪按：仲芳者，钱棻之字。光绪修《嘉善县志》卷二二（参光绪修《嘉兴府志》卷五五《钱棻传》）略云：

钱棻字仲芳，崇祯十五年经魁。构园曰萧林，种梅百本。晚岁键户谢客，著书大涤山，赋诗作画。年七十八卒。

牧斋此诗以花比人，辞语精妙，自不待言，而“遥忆美人溪水头”，乃一篇之主旨也。至其结语云：“乞君挥洒墨汁余，向我萧闲草堂挂。草堂深柳净无尘，淡墨疏窗会赏真。还将玉雪横斜意，举似凌风却月人。”其欲贮河东君于金屋之意，情见乎辞矣。牧斋此诗后，未载河东君和章，盖河东君此时已不作长句古诗。其所以如此之故，今未敢妄测，然必不可以朱竹垞之论程松圆者论河东君，则可断言也（见《明诗综》卷六五“程嘉燧”条）。

更有可论者，光绪修《常昭合志稿》卷四四《艺文·闺秀遗著》云：

《河东君诗文集》十二卷，《梅花集句》三卷。柳隐，钱受之副室。

河东君文集十二卷未见，不知内容如何，但据从胡文楷君处钞得之三卷本《梅花集句》题云：

我闻室《梅花集句》。河东柳是如是氏集。

今检《列朝诗集·闰》卷五《集句诗类》载《童琥小传》云：

琥字廷瑞，兰溪人，有《草窗梅花集》句三卷，凡三百有十首。

牧斋选廷瑞《梅花集句》诗共六首，取三卷之钞本校之，则牧斋所选者，悉在其中，唯有数字不同耳，由此言之，可证所谓河东君集本实廷瑞所集，至何以误为出自河东君，则殊难考知。但检《初学集》卷一三《试拈诗集》有《戏书梅花集句》诗七绝一首，题下自注云：

本朝沈行童琥集，各三百余首。

牧斋此诗作于崇祯十一年，可证牧斋在河东君未访半野堂前，家中早已藏有廷瑞集句，河东君既归牧斋之后，曾手钞其本，或题署书名，或加钤图记，后人不察，遂误认为河东君所集耶？方志记载错误，因恐辗转传讹，特附订正之于此。

《东山酬和集》卷二牧翁《横山汪氏书楼》云：

诗见前论《河东君尺牍》第一通所引，今不重录。

寅恪按：前论河东君尺牍第一通，谓河东君于崇祯十二年游杭时，曾借居汪氏别墅，即此诗之“横山汪氏书楼”也。牧斋此次游杭州，本约河东君同行，疑其且欲同寓汪氏别墅，不意河东君未能同游，故牧斋于此深有感触。其用“琴台”之典，以司马相如自比，并以卓文君比河东君，实取《杜工部集》卷一一《琴台》五律所云：

茂陵多病后，尚爱卓文君。酒肆人间世，琴台日暮云。野花留宝靥，蔓草见罗裙。归凤求凰意，寥寥不复闻。

之意。又以“云”为河东君之名，并用子美诗“片云何意傍琴台”之句（见《杜工部集》卷一一《野老》七律），糅合江文通杂体诗《休上人》诗“日暮碧云合，佳人殊未来”辞意（见《文选》卷三一），构成此诗七八两句，甚为精巧。钱遵王止注“碧云”之出处，殊不赅备，盖未能了解牧斋文思之微妙。牧斋前于崇祯十三年冬《答河东君过访半野堂初赠诗》有“文君放诞想流风”之句，亦即赋此诗时之意也。

《东山酬和集》卷二牧翁《二月十二春分日横山晚归作》（寅恪按：郑氏《近世中西史日表》，崇祯十四年辛巳二月十日春分，与牧斋诗题不合）云：

杏园村店酒旗新，度竹穿林踏好春。南浦舟中曾计日，西溪楼下又经旬。残梅糁雪飘香粉，新柳含风漾曲尘。最是花朝并春半，与君遥夜共芳辰。

河东《次韵》云：

年光诗思竞鲜新，忽漫韶华逗晚春。止为花开停十日，已怜腰缓足三旬。枝枝媚柳含香粉，面面夭桃拂软尘。回首东皇飞辔促，安歌吾欲撰良辰。

寅恪按：此题除前于《河东君尺牍》第一通所论者外，尚有可言者，即钱诗“南浦舟中曾记日，西溪楼下又经旬”与柳诗“止为花开停十日，已怜腰缓足三旬”两联互相印证是也。牧斋送河东君由虞山返茸城，于崇祯十四年元夕抵虎丘，河东君又送牧斋自苏州至鸳湖，然后别去，独返松江，计其由虞山出发之时，至是年花朝盖已一月矣。受之此次游杭州、赏梅花，当即寄寓汪然明横山别墅，自抵杭州至赋此诗时，已阅旬日。江文通《别赋》云：“送君南浦，伤如之何！”（见《文选》卷一六并此句李善注引《楚辞·九歌·河伯》曰：“子交手兮东行，送美人兮南浦。”寅恪按：王逸《楚辞注》云：“子谓河伯也。言屈原与河伯别，子宜东行，还于九河之居，我亦欲归也。”又《文选·别赋》五臣注张铣曰：“送君送夫也。南浦，送别之处。”皆可与钱柳诗互证通用。）故钱诗此联上句，即柳诗此联下句。又“腰缓”之句，是出《文选》卷二九《古诗十九首》之一“相去日已远，衣带日已缓。”（并可参李善注引《古乐府》歌曰：“离家日趋远，衣带日趋缓”）不过古诗乃女思男之辞，河东君借用其语句，以指牧斋，非古诗作者本旨也。若就宋人诗余言之，牧斋当如柳耆卿之“衣带渐宽终不悔，为伊消得人憔悴”（见《乐章集·蝶恋花》），而河东君当如史邦卿之“讳道相思，偷理绡裙，自惊腰衩”（见《梅溪词·三姝媚》），始为合理。否则，牧斋岂不成为单相思？一笑！其后来刻《初学集》，删去河东君和作，殆由柳诗微有语病之故耶？至柳诗七八两句，出《楚辞·九歌》东皇太一“吉日兮辰良，穆将愉兮上皇”及“疏缓节兮安歌”，自是人所习知，不待多论。

（十三）

又《初学集》卷六《游黄山记》序云：

辛巳春余与孟阳订黄山之游，约以梅花时，相寻于武林之西溪，逾月不至。余遂有事于白岳，黄山之兴少阑矣。徐维翰书来劝驾，读之两腋欲举，遂挟吴去尘以行。吴长孺为戒车马，庀糗脯，子含去非群从相向怂恿，而皆不能从也。

寅恪按：牧斋此次本拟偕河东君同行，又期程松圆于杭州，与美人诗老共作湖山之游，洵可称赏心乐事。岂意河东君中途返回松江，而松圆又迟行后期，于是不得已挟吴去尘为伴以游黄山。去尘者，《列朝诗集·丁》卷一五《吴布衣拭小传》（参《明诗综》卷七一《吴拭小传》及光绪修《常昭合志稿》卷四〇游寓《吴拭传》，又《春星堂集》卷一《不系园集》亦载吴氏诗）略云：

拭字去尘，居新安之上山。宗族多富人，去尘独好读书鼓琴，游名山水。仿易水法制墨，遇通人文士，倒囊相赠，富家翁厚价购之，辄大笑曰：勿以孔方兄辱吾客卿也（寅恪检徐康《前尘梦影录·上》“虞山钱牧斋有蒙叟墨”条载牧斋门生歙人吴闻礼闻诗兄弟，为牧斋制“为天下式”及“秋水阁”墨事，可供参考）。坐此益大困。耳聋头眩，为悍妇所逐，落魄游吴门。遇乱，死虞山舟中，毛子晋为收葬之。

然则牧斋此行虽无罗浮之新艳，犹有隃糜之古香，陶诗云“慰情聊胜无”，牧斋于此亦可怜矣。

牧斋所选去尘诗，不及竹垞所选者之佳。吴氏既能诗，又生长黄山，此次伴牧斋同游，当有篇什，何以牧斋游黄山诸诗，既不附录吴作，诗题中亦未道及其名字，颇觉可怪。岂此时牧斋心中，专注河东君一人，其余皆不顾及，亦如其“书西溪济舟长老册子”所言者耶？（见《初学集》卷八一）竹垞所选去尘诗中有《无题和门生》二首，诗颇佳，其中所言，未敢妄测，但两首起句皆有“云”字，颇可玩味，特附录之，以俟好事者之参究。

诗云：

海外云生碧浪阴，赪鳞苍雁总浮沉。寥寥天汉双星小，寂寂梨花一院深。贞玉有光还易见，明珠无定杳难寻。轻鸾欲绣愁无力，除是灵芸七孔针。

巫山远在暮云中，愁隔春灯一点红。莫道金刀难剪水，须知纨扇也惊风。化为蝴蝶飞才并，除是鸳鸯睡不同。最是游丝无赖甚，又牵春去过墙东。

《东山酬和集》卷二牧翁《陌上花乐府，东坡记吴越王妃事也。临安道中感而和之。和其词而反其意，以有寄焉》云：

陌上花开正掩扉，茸城草绿雉媒肥。狂夫不合堂堂去，小妇翻歌缓缓归。

陌上花开燕子飞，柳条初扑曲尘衣。请看石镜明明在，忍撇妆台缓缓归。

陌上花开音信稀，暗将红泪裹春衣。花开容易纷纷落，春暖休教缓缓归。

河东《奉和陌上花》三首云：

陌上花开照板扉，鸳湖水涨绿波肥。班骓雪后迟迟去，油壁风前缓缓归。

陌上花开一片飞，还留片片点郎衣。云山好处亭亭去，风月佳时缓缓归。

陌上花开花信稀，栋花风暖飏罗衣。残花和梦垂垂谢，弱柳如人缓缓归。

寅恪按：前论牧斋所作《吴巽之持孟阳画扇索题》诗节，曾引《耦耕堂存稿·文·下·题归舟漫兴册》云：

庚辰腊月望，海虞半野堂订游黄山。正月十六日牧翁已泊舟半塘矣。又停舟西溪，相迟半月，乃先发。余三月一日始入舟，望日至湖上，将陆行从，而忽传归耗，遂溯江逆之，犹冀一遇也。

牧斋之由杭州出发，往游黄山，虽难确定为何日，但综合孟阳“又停舟西溪，相迟半月”之语及牧斋《二月十二春分日横山晚归作》七律后即接以和东坡《陌上花》之题，两点推之，则知牧斋由杭州启程，必在二月下半月，其余杭道中和《陌上花》诗，亦当在此时所作也。孟阳于崇祯十四年庚辰十二月望日定游黄山之约后，匆匆归新安。据《河东君与汪然明尺牍》第三十通“阁梅梁雪”之语，知牧斋之游杭州，实欲乘游黄山之便，中途在杭州看梅。此事松圆别虞山时必已早悉，何以迟至三月一日梅花谢后，始入舟往杭。然则松圆迟迟其行，扑空赴约，如捉迷藏，其故意避免与河东君相见，绝无疑义。意者，孟阳于二月半后始探知河东君仅送牧斋至鸳湖，即返松江，遂敢于三月一日入舟至杭州会晤牧斋，其后期之原因，实在于此，殊可笑矣。

又牧斋此诗序中所谓“和其词而反其意”者，《东坡集》卷五《陌上花》三首序云：

父老云，吴越王妃每岁春必归临安。王以书遗妃曰：陌上花开，可缓缓归矣。

盖吴越王妃每岁必归其临安之家，故王有“陌上花开，可缓缓归”之语。今牧斋以守其家法之故，正值花开之时，令河东君归其茸城之家，然深致悔恨，遂有“狂夫不合堂堂去，小妇翻歌缓缓归”“请看石镜明明在，忍撇妆台缓缓归”及“花开容易纷纷落，春暖休教缓缓归”等句，借以寄其欲河东君来与同游之思，即所谓“用其词，而反其意”者。河东君和诗“陌上花开一片飞，还留片片点郎衣”，即其鸳湖舟中《送牧翁之新安》诗所谓“只怜不得因风去，飘拂征衫比落梅”之意也。后来河东君于顺治七年庚寅和牧斋《人日示内》诗（见《有学集》卷二《秋槐支集》），其第二首结语云：

香灯绣阁春常好，不唱卿家缓缓吟。

犹涉及牧斋临安道中此诗。当庚寅人日河东君赋诗之时，牧斋既得免于黄毓祺案之牵累，所生女婴复在身侧，颇有承平家庭乐趣，所以举出陌上花之典，借慰牧斋，且用王安丰妇之语，以“卿家”为言（见《世说新语》“惑溺”类“王安丰妇常卿安丰”条），三百年前闺中戏谑之情况，尚历历如睹。牧斋于顺治十三年丙申赋《茸城惜别》诗（见《有学集》卷七《高会堂诗集》）叙述其与河东君之因缘，其中亦云：

陌上催归曲，云间赠妇篇（寅恪按：“云间赠妇篇”指《文选》卷二四陆士衡《为顾彦先赠妇》二首及卷二五陆士龙《为顾彦先赠妇》二首并《玉台新咏》卷三陆机《为顾彦先赠妇》二首及陆云《为顾彦先赠妇往返》四首而言。机云兄弟皆云间人，且其诗皆夫妇赠答之作，与《东山酬和集》之为钱柳赠答之作者，甚相类似，于此可证牧斋用典之精切也）。

据此可见钱柳二人终始不忘此《陌上花》之曲有若是者也。

《东山酬和集》卷二牧翁《响雪阁》诗，前论《河东君尺牍》第八通时，已引其全文，并详释之，今不更诠述。至此诗后未载河东君和作者，恐是河东君本不喜游山，昔年作商山之游，实非得已，故亦不欲于兹有所赋咏也。

《东山酬和集》卷二牧翁《禊后五日浴黄山下汤池，留题四绝句，遥寄河东君》云：

香溪禊后试温汤，寒食东风谷水阳。却忆春衫新浴后，窃黄浅绛道家装。

山比骊山汤比香，承恩并浴少鸳鸯。阿瞒果是风流主，妃子应居第一汤（寅恪按：《初学集》卷一九《东山诗集》卷二此句下自注云：“南部新书。御汤西北角则妃子汤，余汤逦迤相属而下”）。

沐浴频看称意身，刈兰赠药想芳春。凭将一掬香泉水，噀向茸城洗玉人（寅恪按：《初学集》“噀”作“喷”）。

齐心同体正相因，祓濯何曾是两人。料得盈盈罗袜步，也应抖擞拂香尘。

河东君《奉和黄山汤池留题遥寄之作》云：

素女千年供奉汤，拍浮浑似踏春阳。可怜兰泽都无分，宋玉何由赋薄装。

浴罢汤泉粉汗香，还看被底浴鸳鸯。黟山可似骊山好，白玉莲花解捧汤。

睡眠朦胧试浴身，芳华竟体欲生春。怜君遥噀香溪水，兰气梅魂暗着人。

旌心白水是前因，觑浴何曾许别人。煎得兰汤三百斛，与君携手祓征尘。

寅恪按：牧斋此题及河东君和章，乃关于钱柳因缘之重要作品。盖河东君不肯与牧斋同游杭州及黄山，独自径归松江，牧斋心中当亦知其犹豫顾虑之情，故鸳湖别后屡寄诗篇，不仅致己身怀念之思，实兼借以探河东君之意也。河东君和诗第四首有“旌心白水是前因，觑浴何曾许别人”之句，乃对牧斋表示决心之语，想牧斋接诵此诗，必大感动。阅二十年，至顺治十六年己亥，牧斋因郑延平失败，欲随之入海，赋诗留别河东君，有“白水旌心视此陂”之句（见《投笔集》《后秋兴之三》及《有学集》卷一〇《红豆二集》《后秋兴》八首），其不忘情于河东君此诗者如此，若仅以用《左传》之典、步杜诗之韵目之者，犹未达一间。苟明乎此义，则《东山酬和集》此题之后，即接以《六月七日迎河东君于云间》之诗，便不觉其突兀无因矣。

牧斋诗第一首“却忆春衫新浴后，窃黄浅绛道家装”，钱遵王注此诗，引薛能《蜀黄葵》诗“记得玉人春病后，道家装束厌穰时”（寅恪按：《才调集》卷一“后”作“校”。《全唐诗》第九函《薛能》卷四此诗题“蜀黄葵”作“黄蜀葵”。诗中“春”作“初”，“后”作“起”，一作“较”），虽能知其出处，似尚未发明牧斋文心之妙。盖河东君肌肤洁白，本合于蜀先主甘后“玉人”之条件，前论钱柳《冬日泛舟》诗，引顾公夑《消夏闲记》等书，已详言之。即牧斋此题第三首“噀向茸城洗玉人”句，亦是实指，并非泛用典故。又河东君于崇祯十四年辛巳春初患病，牧斋赋此诗，在是年三月初八日，薛诗“春病后”或“春病校”之语，尤为适切河东君此时情况也。河东君和诗“可怜兰泽都无分，宋玉何由赋薄装”两句，自用《文选》卷一九宋玉“神女赋”中“侻薄装，沐兰泽”之语，实寓《诗经·卫风·伯兮》篇“自伯之东，首如飞蓬.岂无膏沐，谁适为容”之意，情思缠绵，想牧斋读此，必为之魂销心醉也。

此题第二首钱柳二人之作，皆用华清池故事。《全唐诗》第九函《郑嵎》“津阳”门诗：“暖山度腊东风微，宫娃赐浴长汤池。刻成玉莲喷香液，漱回烟浪深逶迤。”注云：

宫内除供奉两汤池，内外更有汤十六所。长汤每赐诸嫔御，其修广与诸汤不侔。甃以文瑶宝石，中间有玉莲捧汤泉，喷以成池。

《全唐文》卷六一二陈鸿《华清汤池记》云：

玄宗幸华清宫。新广汤池，制作宏丽。安禄山于范阳以白玉石为鱼龙凫雁，仍以石梁及石莲花以献。雕镌巧妙，殆非人工。上大悦，命陈于汤中，仍以石梁亘汤上，而莲花才出水际。

据此河东君“白玉莲花解捧汤”之“白玉”，实兼取陈氏记中之语，其所用典故，盖有轶出牧斋诗句之外者矣。

此题第三首牧斋诗下半两句，若依《初学集》作“喷”，则与郑嵎诗注相合，虽较“噀”字为妥，但“噀”字出于葛洪《神仙传》卷五《栾巴传》中“赐百官酒，又不饮，而向西南噀之”及同书卷九《成仙公传》中“先生忽以杯酒向东南噀之”等，实与“遥”字有关（检《太平广记》卷三〇《神仙门·三十》“张果”条云：“果常乘一白驴，日行数万里。休则重叠之，其厚如纸，置于巾箱中.乘则以水噀之，还成驴矣。”虽非遥噀，然亦属神仙道术，故附记于此，以供参证）。黄山下之汤池与松江之横云山离隔甚远，遥噀香泉，正是神通道术，倘改为“喷”字，似不甚适切。至河东君诗“怜君遥噀香溪水”，自是兼采《神仙传》并刘孝标“送橘启”（见冯应榴《苏文忠公诗合注》卷二二《食甘》诗注所引），而不局于“津阳”门诗注也。

抑更有可论者，《东坡集》卷一三《食甘》诗：“清泉蔌蔌先流齿，香雾霏霏欲噀人。”河东君诗“怜君遥噀香溪水”句，其下即接以“梅魂”之语，当与东坡诗有关。盖东坡此诗前一题《（元丰）六年正月二十日复出东门，仍用前韵》，其结语云：“长与东风约今日，暗香先返玉梅魂。”前论河东君《金明池·咏寒柳》词及牧斋《我闻室落成》诗，已详及之，兹不更赘。所可注意者，牧斋以“梅魂”自比，故河东君和牧斋诗，亦以“梅魂”目之，其心许之意，尤为明显。又据此可推知河东君当是时必常披览苏集，于东坡之诗，有所取材，实已突破何李派之范围矣。

此题第四首牧斋诗“罗袜”“香尘”之语，出于曹子建《洛神赋》“凌波微步，罗袜生尘”（见《文选》卷一九），自不待言。所可笑者，前引汪然明《无题》云：“老奴愧我非温峤，美女疑君是洛神。”汪氏作诗时在崇祯十一年秋，虽与牧斋同以“洛神”目河东君，然不敢自命为温太真。阅三年，至崇祯十四年春，牧斋作此诗，亦以洛神目河东君，竟敢以老奴自许，而下其玉镜台矣。河东君和诗“与君携手祓征尘”之句，不独与“祓濯”香汤有关，且“携手”之语，正是暗指前引牧斋《初学集》卷一七《永遇乐·十六夜有感，再次前韵》词“何日里，并肩携手，双双拜月”之结语而言。于是钱柳两人文字相思之公案，得此遂告一结束矣。

《初学集》卷一九《东山诗集》卷二《三月廿四日过钓台有感》（自注：“是日闻阳羨再召”）云：

严濑瞳瞳旭日余，桐江泷尽挂帆初。老夫自有渔湾在，不用先生买菜书。

寅恪按：牧斋于崇祯十四年辛巳三月初八日浴汤池，寄诗河东君后，阅三月至六月七日，遂有茸城舟中合欢诗之作，此三月中实为平生最快心满意之时，忽闻周玉绳再入相之命，胸中不觉发生一希望与失望交战之情感。诗题所谓“有感”，殆即此种感触也。第三章论杨陈两人《五日》诗，引及牧斋《病榻消寒杂咏》中关涉周氏之诗，以见其垂死之时，犹追恨不已之事例，斯乃由失望所致，与赋此诗时之情感，尚有所不同。但牧斋此际姑醒黄扉之残梦，专采红豆之相思，亦情事所不得不然者矣。此诗末句即用皇甫谧《高士传·下·严光传·下》“买菜乎？求益也”之语，意谓不欲借周氏之力以求起用。然此不过牧斋欺人之辞耳。详见后论黄梨洲《南雷文定后集》卷二《顾玉书墓志铭》，兹暂不述。若《初学集》卷八〇有《复阳羨相公书》及《寄长安诸公书》（此题下自注：“癸未四月”）。其《寄长安诸公书》中云：“今得管领山林，优游齿发。”并同书卷二〇下《东山诗集》卷四《元日杂题长句八首》其六云：“庙廊题目片言中，准拟山林著此翁。”句下自注云：“阳羨公语所知曰：虞山正堪领袖山林”等，仅可视作失望之后，怨怼矫饰之言，不得认为弃仇复好、甘心恬退之意。至《初学集》卷二〇下《东山诗集》卷四最后一题《甲申元日》诗中“幸子魂销槃水前”及“衰残敢负苍生望，自理东山旧管弦”等句，则更是快意恩仇之语。“东山管弦”一辞，亦涉及河东君，并以结束“东山”名集之意也。又《有学集》卷一《秋槐诗集》载《金坛逢水榭故妓，感叹而作，凡四绝句》其第三首云“身轻浑欲出鹅笼”，此题下即接以《鹅笼曲四首，示水榭旧宾客》，此两题共八绝句，皆为诋笑玉绳之作。其时君亡国破，犹不忘区区之旧隙，怨毒之于人，有若是者，诚可畏哉！钱周两人之是非本末，于此姑不置论，唯略举牧斋平生胸中恩怨及苦乐，形诸文字，间接关涉儿女私情者如此，聊见明末士大夫风习之一斑也。

牧斋于崇祯十四年三月初八日浴黄山下汤池，寄诗河东君，得其心许之和章。但诗筒往返，颇需时日，牧斋是否由黄山还家，中途经过杭州时，得诵河东君所和之诗，以无确证，不必多论。若一检《有美诗》如“东山约已坚”之语，则知河东君固与牧斋已有宿约，唯尚未决定何时履行耳。牧斋本欲及早完成此事，过钓台时，复得玉绳再召入相之讯，更宜如前所言，火急遄返虞山，筹备合巹之大礼矣。据陈氏《二十史朔闰表》崇祯十四年三月小尽，并《三子合稿》卷五卧子所作《孟夏一日遇钱牧斋宗伯于禾城》五律二首（《陈忠裕全集》卷一四《三子诗稿》此诗题多“夜谈时事”四字），则知牧斋自钓台至禾城，至多不过历时五日，以当时水道交通言之，其归程之迅速，与平日游赏湖山，随处停留者，大不相同。牧斋返虞山家中当在四月上旬，计至六月七日，约为二月之时间。此二月之时间，当即顾云美《河东君传》所云“宗伯使客构之乃出”者。推测河东君所以顾虑迟疑之故，当为嫡庶之分，此问题一在社会礼节，若稍通融，可逃纠察，一在国家法律，不容含混，致违制度。其实两者之间互有关系。

检《明史》卷二六五《倪元璐传》云：

八年迁国子祭酒。元璐雅负时望，位渐通显，帝意向之，深为体仁所忌。一日帝手书其名下阁，令以履历进，体仁益恐。会诚意伯刘孔昭谋掌戎政，体仁饵孔昭，使攻元璐，言其妻陈尚存，而妾王冒继配复封，败礼乱法。诏下吏部核奏。其同里尚书姜逢元，侍郎王业浩、刘宗周及其从兄御史元珙，咸言陈氏以过被出，继娶王，非妾。体仁意沮。会部议行抚按勘奏，即拟旨云：“登科录二氏并列，罪迹显然，何待行勘。”遂落职闲住（寅恪按：黄宗羲《思旧录》“倪云璐”条云：“又请毁要典，以为魏氏之私书。孙之獬抱《要典》而哭于朝，不能夺也。未几而许重熙之《五陵注》略出，其中有碍于诚意伯刘孔昭之祖父。时先生为司成，孔昭嘱毁其板，先生不听。孔昭遂以出妇诘先生去位。”可供参考）。

谈迁《枣林杂俎·仁集·逸典》“阮大铖”条云：

日同士英及抚宁侯诚意伯狎饮。后常熟钱侍郎谦益附焉。钱宠姬柳如是，故娼也。大铖请见，遗玉带曰：“为若觅恩封。”（寅恪按：计六奇《明季北略》卷二四《五朝大事总论》中谓阮赠柳者为珠冠，而非玉带。所赠之物虽异，而觅封之旨则同也。详见第五章所引）自是诸公互见其室，恬不为耻。

同书同集“王氏夺封”条云：

尚书上虞倪元璐玉汝少娶余姚陈氏，失欢，既登第，嬖妾王氏篡封命。同邑丁庶子进，以故隙唆铖意伯刘孔昭讦其事，可坐总京营也。倪适除祭酒，奏辨陈氏失母意，遣归外氏，命娶王，宜封。而陈所生女字王司马业浩子贻栻，司马揭引海瑞前妻许氏潘氏弗封，封继妻王氏为例。幸上不问。倪自免归。陈氏实同母夫人居，非遣归者。甲申末，陈氏诉于朝。时孔昭在事，夺王氏，改封。白璧微瑕，君子惜之。

倪会鼎撰《倪文正公年谱》卷三“崇祯九年夏四月勋臣刘孔昭疏讦府君，罢归”条略云：

乌程衔府君侵议，每思所以中之，顾言路无可喻意。会诚意伯刘孔昭觊戎政，遂以啖之，出袖中弹文，使越职讦奏府君封诰。下吏部议覆。于是同里朝士尚书姜公逢元、侍郎王公业浩、刘公宗周等，及从父御史公（指倪元珙）揭辨分合之故，府君亦上章自理，乌程意沮。及吏部覆，行抚按覆奏，乌程虑勘报之得实也，即拟旨：登科录二氏并载，朦溷显然，何待行勘。于是部议冠带闲住。乌程票革职。上从部议，而封典如故（寅恪按：倪会鼎所编其父年谱，辞语含混，自是为其父讳。若会鼎为王氏所生，则兼为其母讳也。年谱中“封典如故”一语，甚可注意，盖鸿宝虽因此案冠带闲住，而王氏封典如故，及刘孔昭南都当权时，王氏之封诰始被夺，而改封陈氏。会鼎不著其事，可谓得春秋之旨矣）。

夫玉汝与牧斋俱为乌程所深恶，幸温氏早死于崇祯十一年戊寅，已不及闻知牧斋与河东君结褵之事，否则当唆使刘孔昭或张汉儒之流，告讦牧斋，科以“败礼乱法”之罪。且崇祯十四年六月牧斋嫡妻陈夫人尚安居牧斋家中，未尝被出（可参葛万里《钱牧斋先生年谱》“顺治十五年戊戌”条“夫人陈氏卒”之记载），则与谈氏所言玉汝嫡妻陈氏之情事略同，而非如玉汝己身及其乡里亲朋所称陈王关系之比。倘牧斋果以“败礼乱法”被处分，则其罪应加倪氏一等。钱柳结褵之时，牧斋固以玉汝为前车之鉴，不敢触犯国家法制，然亦因其崇祯二年己巳阁讼终结，坐杖论赎，黜职归里，即嫡妻陈夫人之封诰，当被追夺（可参《初学集》卷五《崇祯诗集一》《喜复官诰，赠内，戏效乐天作》《闻新命未下，再赠》两题及同书七四《请诰命事略》“妻陈氏”条），本不能效法倪氏，为河东君请封，唯有在社会礼节方面，铺张扬厉，聊慰河东君之奢望而已（寅恪按：谈迁《枣林杂俎和集·丛赘》“都谏娶娼”条云：“云间许都谏誉卿娶王修微。常熟钱侍郎谦益娶柳如是。并落籍章台，礼同正嫡。先进家范，未之或闻。”可供参证）。后来钱柳共赴南京翊戴弘光，虽时移事变，似有为河东君请封之可能，但是时刘孔昭炙手可热，竟能推翻倪王之旧案，钱柳自必有所警惕，遂不得不待“还期共复金山谱，桴鼓亲提慰我思”（见《投笔集·上》《后秋兴之三》第四首）之实现也。又圆海代河东君“觅恩封”之言，若真成事实者，想此小朝廷之大司马，或以钱谦益妻柳氏能如韩世忠妻梁氏之知兵为说耶？一笑！

复观《投笔集·上》《后秋兴之三·八月初十日小舟夜渡，惜别而作》之五，有“衣朱曳绮留都女，羞杀当年翟茀班”之句（寅恪按：一隅草堂钞本《有学集》卷一〇“朱”作“珠”，恐非），则牧斋诗旨，以为河东君当时虽未受封诰，实远胜于其他在南都之诸命妇。其所以温慰河东君之微意，抑又可推见矣。

又《板桥杂记·中》“丽品”门云：

龚竟以顾为亚妻，元配童氏明两封孺人。龚入仕本朝，历官大宗伯。童夫人高尚居合肥，不肯随宦京师。且曰：我经两受明封，以后本朝恩典，让顾太太可也。顾遂专宠受封。呜呼！童夫人贤节过须眉男子多矣。

谈迁《北游录纪闻·上》“冯铨”条云：

癸巳涿州次妾□氏没，铭旌题诰封一品夫人。丧归，大内遗赙。时元配尚在，岂受封先朝，竟以次妾膺新典乎？

据此更可证建州入关之初，汉族降臣自可以妾为妻，不若其在明代受法律之制裁。但牧斋仕清时亦未尝为河东君请封，此盖出于河东君之意与龚芝麓夫人童氏同一心理。澹心之书，其范围限于金陵乐籍，固不能述及河东君（余氏书附录群芳萎道旁者三则，其中二则虽俱不属金陵范围，但河东君本末，其性质与此迥异），否则亦应于此点与童夫人并举，称扬其贤节也。至冯振鹭人品卑下，尤不及芝麓，其所为更无论矣。

关于社会礼节问题，兹择录旧籍记载此事者两条于下。《蘼芜纪闻·上》引沈虯《河东君传》云：

辛巳六月虞山于茸城舟中与如是结褵。学士冠带皤发，合巹花烛，仪礼备具。赋催妆诗，前后八首。云间缙绅哗然攻讨，以为亵朝廷之名器，伤士大夫之体统，几不免老拳，满船载瓦砾而归。虞山怡然自得也，称为继室，号河东君。

《虞阳说苑》本《牧斋遗事》云：

辛巳初夏牧斋以柳才色无双，小星不足以相辱，乃行结褵礼于芙蓉舫中，箫鼓遏云，兰麝袭岸，齐牢合巹，九十其仪。于是琴川绅士沸焉腾议，至有轻薄子掷砖彩鹢、投砾香车者。牧翁吮毫濡墨，笑对镜台，赋《催妆诗》自若。称之曰河东君，家人称之曰柳夫人。

寅恪按：沈氏乃亲见河东君之人，其言“云间缙绅，哗然攻讨”，与《牧斋遗事》所言“琴川绅士沸焉腾议”者，“云间”“琴川”地名各异。夫钱柳本在茸城结褵，似以沈氏所言为合。其实钱柳同舟由松江抵常熟，则《牧斋遗事》所言，亦自可通。总之，挥拳投砾，或言之过甚，至牧斋以匹嫡之礼待河东君，殊违反当时社会风习，招来多数士大夫之不满，乃必致之情势。此点牧斋岂有不知之理，但舍是不能求得河东君之同意。在他人如宋辕文陈卧子辈，早已不敢冒天下之大不韪而为之，今牧斋则悍然不顾，作此破例之事，盖其平日之心理及行动，本有异于宋陈之徒。当日阉党仿《水浒》所撰之《东林点将录》指为“天巧星浪子”者（参见澄海高氏玉笥山楼藏稿本），固由于此，名流推为“广大风流教主”者，亦由于此。故河东君与宋陈之关系，所以大异于其与牧斋之关系，实在嫡庶分别之问题。观茸城结褵之记载，可以推知矣。

牧斋自述此事之诗，前论宋让木《秋塘曲》及钱柳《陌上花》诗时，各引其两句。又论宋辕文上牧斋书时，已考定牧斋在松江所作高会堂诸诗之年月，此诗即高会堂诸诗之一也。此自述诗为千字五言排律，历叙家国今昔之变迁，排比铺张，哀感顽艳，乃牧斋集中佳作之一。其中使用元代故实，以比拟建州，吾人今日观之，虽不足为异，但就当时一般文士学问程度言之，则牧斋之淹通博雅，盖有云间几社诸子所不能企及者矣。兹唯录此诗中关于茸城结褵一节，其他部分俟后录而论之。

《有学集》卷七《高会堂诗集》《茸城惜别，思昔悼今，呈云间诸游好，兼订霞老看梅之约，共一千字》云：

十六年来事，茸城旧话传。千金征窈窕，百两艳神仙。谷水为珠浦，昆山是玉田。仙桃方照灼，人柳正蹁跹。月姊行媒妁，天孙下聘钱。珠衣身绰约，钿盒语缠绵。命许迦陵共，星占柳宿专。香分忉利市，花合夜摩天。陌上催归曲，云间赠妇篇。银河青琐外，朱鸟绿窗前。秀水香车度，横塘锦缆牵。

《东山酬和集》以访半野堂初赠诗起，以迎河东君于云间诗，即《合欢诗》及《催妆词》止，首尾始终，悲欢离合，悉备于两卷之中，诚三百年间文字因缘之一奇作。牧斋诗最后两题关于古典者，遵王之注略具，故不多赘，兹仅就关于今典者，即在此两题以前钱柳诸诗辞旨有牵涉者，稍引述之，如第一章之所论列者也。

《东山酬和集》卷二牧翁《六月七日迎河东君于云间，喜而有述》四首（《初学集》卷二〇《东山诗集》卷三此题作“合欢诗四首，六月七日茸城舟中作”）其一云：

鸳湖画舸思悠悠，谷水香车浣别愁。旧事碑应衔阙口，新欢镜欲上刀头。此时七夕移弦望，他日双星笑女牛。榜栧歌阑仍秉烛，始知今夜是同舟。

寅恪按：此诗七八两句，可与前引牧斋《冬日同如是泛舟有赠》诗“五湖已许办扁舟”及《次日叠前韵再赠》诗“可怜今日与同舟”等句参证。东坡诗云：“他年欲识吴姬面，秉烛三更对此花。”（见《东坡集》卷一八《再和杨公济梅花》十绝）牧斋此夕正是“对花”之时。而“他日双星笑女牛”，则反用玉溪诗“当时七夕笑牵牛”（见《李义山诗集·上·马嵬》二首之一）之指天宝十载七月七日为过去时间者，以指崇祯十四年七月七日为未来时间也。

其二云：

五茸媒雉即鸳鸯，桦烛金炉一水香。自有青天如碧海，更教银汉作红墙。当风弱柳临妆镜，罨水新荷照画堂。从此双栖唯海燕，再无消息报王昌。

寅恪按：三四两句遵王已引其古典，至其今典，则第三句可与牧斋《永遇乐·十六夜有感，再次前韵》词“嫦娥孤另”，而第四句可与此词“银汉红墙”及河东君《次韵答牧翁冬日泛舟诗》“莫为卢家怨银汉”等参证，第五句可与牧斋冬日泛舟诗“每临青镜憎红粉”及河东君答诗“春前柳欲窥青眼”等参证，第七句可与牧斋《永遇乐》词“单栖海燕”，而第八句可与此词“谁与王昌说”及牧斋答河东君初赠诗“但似王昌消息好”，并河东君春日我闻室作“画堂消息何人晓”等相参证也。

其三云：

忘忧别馆是侬家，乌榜牙樯路不赊。柳色浓于九华殿，莺声娇傍七香车。朱颜的的明朝日，锦障重重暗晚霞。十丈芙蓉俱并蒂，为君开作合昏花。

寅恪按：第七句可与牧斋《寒夕文宴诗》“诗里芙蓉亦并头”及句下自注“河东君新赋并头莲诗”之语参证，前论文宴诗，已详考之，不必多赘。但有可笑者，韩退之诗“太华山头玉井莲，开花十丈藕如船”（见《全唐诗》第五函《韩愈》卷三《古意》），牧斋“十丈”之出处，应与昌黎诗有关。蒲松龄为清初人，当亦熏习于钱柳时代之风尚，其所作《聊斋志异》，深鄙妇人之大足，往往用“莲船盈尺”之辞以形容之。河东君平生最自负其纤足，前已述及，牧斋此句无乃唐突“输面一金钱”之西施耶？一笑！

其四云：

朱鸟光连河汉深，鹊桥先为架秋阴。银缸照壁还双影，绛蜡交花总一心。地久天长频致语，鸾歌凤舞并知音。人间若问章台事，钿合分明抵万金。

寅恪按：第三句可与河东君《上元夜次韵牧翁诗》“银缸当夕为君圆”参证，第四句可与牧斋庚辰《除夜守岁》诗“烛花依约恋红妆”及《上元夜示河东君》诗“烛花如月向人圆”等参证，第六句可与牧斋《寒夕文宴》诗“鹤引遥空凤下楼”参证。又有可注意者，据程偈庵《再赠河东君诗》“弹丝吹竹吟偏好”及牧斋后来崇祯十五年壬午仲春十日《自和合欢》诗（见《初学集》卷二〇《东山诗集》卷三）第四首“流水解翻筵上曲”“歌罢穿花度好音”，并顾云美《河东君传》云“越舞吴歌，族举递奏。香奁玉台，更迭唱和”，可证河东君能诗词外，复擅歌舞，故牧斋此茸城合欢诗第四首第六句“鸾歌凤舞并知音”之句，实兼歌舞诗词两事言之。合此双绝，其在当时，应推独步也。

《东山酬和集》卷二牧翁《催妆词》四首云：

养鹤坡前乌鹊过，云间天上不争多。较他织女还侥幸（《初学集》卷二〇上《东山诗集》卷三“侥”作“傒”），月策生时早渡河。

鹊驾鸾车报早秋，盈盈一水有谁留。妆成莫待双蛾画，新月新眉总似钩。

鹑火舒光照画屏，银河倒转渡青冥。从今不用看牛女，朱鸟窗前侯柳星。

宝架牙签压画轮，笔床砚匣动随身。玉台自有催妆句，花烛筵前与细论。

寅恪按：此题第一首第二句牧斋易“人间天上”为“云间天上”者，以鹤坡在华亭之故，遵王注中已引其出处矣，第四首第二句可与牧斋《有美诗》“翠羽笔床悬”参证。总而言之，《合欢》《催妆》两题既与前此诸诗有密切关系，则其所用材料，重复因袭，自难避免，故不必更多援引。读者取钱柳在此时期以前作品参绎之，当于文心辞旨贯通印证之妙，有所悟发也。

顾云美《河东君传》云：“宗伯赋《前七夕》诗，嘱诸词人和之。”今所见《东山酬和集》载录《和〈前七夕〉》诗，即《合欢诗》者，凡十五人，共诗二十五首，《和〈催妆词〉》者，凡三人，共诗十首。前论《列朝诗集》所选沈德符诗中，亦有《和〈合欢诗〉》之什，未附于诸人和诗之内，当是后来补作，未及刊入者。其他十八人之和诗，或尚不止三十五首之数，疑牧斋编刊《东山酬和集》时，有所评定去取也。兹以原书俱在，不烦详论，唯择录和作中诗句之饶有兴趣者，略言之。至林云凤之诗及其事迹，前已详及，故不再赘。

《和〈前七夕〉》诗，即《合欢诗》，第一首中，徐波诗“早梅时节酿酸愁”之句颇妙。《滂喜斋丛书》收入徐元欢先生残稿一种，未见徐氏和牧斋此题诸诗，不知是否为叶苕生廷琯所删去，抑或叶氏所见元叹诗残稿中本无此题诸诗也。“酸愁”之“酸”字，元叹之意何指，未敢妄测，若非指钱柳，则在女性方面，当指牧斋嫡妻陈夫人及其他姬侍，在男性方面，则松圆诗老最为适合，至陈卧子谢象三辈，恐非所指也。

《和〈前七夕〉》诗第二首中徐波诗云：

双栖休比画鸳鸯，真有随身藻荇香。移植柔条承宴寝，捧持飞絮入宫墙。抱衾无复轮当夕，舞袖虚教列满堂。从此凡间归路杳，行云不再到金昌。

寅恪按：元叹此诗并非佳作，但诗所言颇可玩味。第三章论卧子《吴阊口号》十首时，谓河东君实先居苏州，后徙松江，今观徐氏“行云不再到金昌”句，似可证实此点。盖元叹本苏州人，年辈亦较早，当河东君居苏州时，徐氏直接见之，或间接闻之，大有可能也。

《和〈前七夕〉》诗第三首中，元叹诗第七、第八两句云：“坐拥群真尝说法，杨枝在手代拈花”，意谓释迦牟尼虽尝广集徒众，演说妙法，但终拈花微笑，传心于迦叶一人。此用禅宗典故为譬喻，以牧斋比能仁，以河东君比饮光，以钱氏诸门人，即“群真”，比佛诸弟子。盖牧斋当时号召其门生和《合欢诗》及《催妆词》，元叹因作此语以为戏耳。陆贻典和诗云：“桃李从今不教发，杏媒新有柳如花。”“杏媒”用玉溪生“柳下暗记”诗语（见《李义山诗集·上》），其意亦与元叹同也。冯班诗下半云：“行云入暮方为雨，皎日凌晨莫上霞。若把千年当一夜，碧桃明早合开花。”辞旨殊不庄雅，未免唐突师母矣。

《和〈前七夕〉》诗第四首中，顾凝远诗云：“一笑故应无处买，等闲评泊说千金。”语意亦颇平常，并非佳作，但取第三章引《质直谈耳》所记蠢人徐某以三十金求见河东君事，与青霞此诗并观，殊令人发笑。何云诗“结念芙蕖缘并蒂”句，非泛用典故，乃实指河东君所赋《并蒂芙蓉》诗而言，前已详论之矣。冯班诗“红蕖直下方连藕，绛蜡才烧便见心”一联甚工切，其语意虽涉谐谑，但钱柳皆具雅量，读之亦当不以为忤也。

《和〈催妆词〉》诸诗皆不及《和〈前七夕〉》诗诸篇，盖题目范围较狭，遣辞用意亦较不易，即牧斋自作此题之诗，亦不及其合欢诗也。兹唯录许经诗“更将补衮弥天线，问取针神薛夜来”两句于此，不仅以其语意与谢安石“东山丝竹”之典有关，亦因其甚切“闺阁心悬海宇棋”（见《投笔集·上》《后秋兴》之三及《有学集·红豆诗》卷二集）之河东君为人，牧斋之“补衮弥天”向河东君请教，自所当然也。

综观和诗诸人，其年辈较长者，在当时大都近于山林隐逸，或名位不甚显著之流，其他大多数悉是牧斋之门生或晚辈，至若和合欢诗第二首之陈在兹玉齐，据《柳南随笔》卷一“陈在兹学诗于冯定远”条，则其人乃冯班之门人，即牧斋之小门生也。由此言之，牧斋当日以匹嫡之礼与河东君结褵，为当时缙绅舆论所不容。牧斋门人中最显著者，莫若瞿稼轩耜式，瞿氏与牧斋为患难之交，又为同情河东君之人，今不见其和诗，当由有所避忌之故。但如程松圆，则以嫌疑惭悔，不愿和诗，前已详论，兹不再及。

唯有一事最可注意者，即《合欢诗》及《催妆词》两题，皆无河东君和章是也。此点不独今日及当时读《东山酬和集》者同怀此疑问，恐在牧斋亦出其意料之外。观其《催妆词》第四首云：“玉台自有催妆句，花烛筵前与细论。”可见牧斋亦以为河东君必有和章也。今河东君竟无一诗相和者，其故究应如何解释耶？或谓前已言及河东君平生赋诗，持杜工部“语不惊人死不休”之准绳，苟不能竞胜于人，则不轻作。观《戊寅草》早岁诸诗，多涉生硬晦涩，盖欲借此自标新异，而不觉陷入《神释堂诗话》所指之疵病也。但崇祯八年秋晚，脱离几社根据地之松江，九年重游非何李派势力范围之嘉定，与程孟阳李茂初辈往返更密，或复得见牧斋《读杜诗·寄庐小笺》及二笺，诗学渐进，始知不能仍挟前此故伎，以压服一般文士，故十二年《湖上草》以后所赋篇什，作风亦变。何况今所与为对手之两题原作者，即“千行墨妙破冥濛”之牧斋乎？其所以不和者，盖借以藏拙也。

鄙意此说亦有部分理由，然尚未能完全窥见河东君当时之心境。河东君之决定舍去卧子，更与牧斋结褵，其间思想情感痛苦嬗蜕之痕迹，表现于篇什者，前已言之，兹可不论，所可论者，即不和《合欢诗》《催妆词》之问题。盖若作欢娱之语，则有负于故友，若发悲苦之音，又无礼于新知。以前后一人之身，而和此啼笑两难之什，吮毫濡墨，实有不知从何说起之感。如仅以不和为藏拙，则于其用心之苦、处境之艰，似犹有未能尽悉者矣。由此言之，河东君之不和两题，其故倘在斯欤？倘在斯欤？