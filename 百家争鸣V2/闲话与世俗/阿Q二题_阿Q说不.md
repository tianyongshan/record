# 阿Q二题_阿Q说不

问题与主义

阿Q二题

阿Q说不

昔夷人侵凌华夏，设公园而以禁牌额其门曰：“华人与狗不得入内”。国人大愤，皆奋然群起与之争。阿Q适经此，怪人群之汹汹也，恬然曰：“此园，吾儿所为也。我老子，固不屑入内。胡儿书此，是彰我之尊也，何争为？”人皆哂之，至有斥其为汉奸者。而Q不自知，嬉然自若。

忽忽数十载，阿Q老矣。一日于途，又见一公园名胡曼莱茨（human rights）者，甚宏且丽，华夷诸色人等皆欣欣然出入焉。阿Q细观其门，不见额有禁牌，乃勃然作色曰：“胡儿欺我何甚耶，敢谓华人亦可入内？岂不知我自有国情，蚩蚩小民但得生存足矣，乃思游园邪？”于是愤愤归，于垃圾堆内觅得数十年前之禁牌，额于园门。自是华人皆不得入，而胡曼莱茨遂为夷人所独享。阿Q乃拊掌而喜曰：“吾固可以说不矣！”

赵太爷闻之，击节叹赏云：“善哉Q也。非但可以说不，直可拯救世界，为万世开太平耳！宜其为吾本家哉！”

假洋鬼子适在园中，方患人不识己，闻之亦大喜曰：“Q也伟哉！夫胡曼莱茨，一魔窟耳。真洋鬼子谓华人可入，是欲妖魔化我也！国人幸勿误入！而我之入，乃为除妖祛魔计，不在凡人之列也。”

于是Q愈亢奋。彼昔为赵太爷及假洋鬼子所不齿，自惭形秽，今得跻身上流，其乐何如！忽见王胡、小D张望，Q大怒曰：“太平犬，安敢乃尔！汝曹不过‘华人与狗’之属，何觊觎为？”乃扑前饱以拳脚。Q本无武功，奈挟赵太、假洋之势，王胡、小D还手无门，惟凄声呼痛而已。园内群夷聚观，有愕然不解者，有议论纷然者，有冷漠视之以为事不关己者，有贱视华人以为理当受此者，有赞为“文化”奇观而啧啧叹服者，更有见阿Q显贵而欲与之交易者，然无人敢出而劝之。Q愈洋洋自得曰：“我说不，胡儿怕我，我胜矣！”乃扬长去。

革命与保守

阿Q革命成功，遂为未庄之主，怪赵太爷不许其姓赵也，杀之而据其府。又取《赵氏宗谱》，令假洋鬼子改之，以Q为长房嫡派，号为Q公，人称真赵太爷。遂扩府第，尽纳秀才娘子、吴妈、小尼于其中，立生祠而颂Q公真爷之恩德，未庄欣欣向荣焉。

一日Q公寿，王胡进而颂曰：Q公革命，顺天应人，真开辟以来一大制度创新也。遏全球化之浊流，疗现代性之顽疾，领批判理论之风骚，居国际学术之前沿。今日本丰田、瑞典沃尔沃、美国ESOP，皆遣使来朝，取经于我，诚盛世之极也。

小D趋而叩曰：Q公保守，光耀赵门，诚我赵府荣前裕后之真太爷也。告别革命，矫激进主义之恶俗，伸张威权，挽清议乱政之颓风，较康梁孙文之轻薄，东欧诸夷之浮躁，何啻宵壤！可知纲常之振，系于英主一身，Q公尊则赵府荣，赵府荣则未庄兴矣！

于是王胡颂革命，小D歌保守，左右相争，浸浸乎以未庄为稷下矣。陋儒孔乙己适过此，懵懵然以中庸自命，进曰：若阿Q不革命，赵府不保守，不亦善乎？Q公闻而大怒：“你也配姓孔？”王胡小D遂齐上殴之：“你也配中庸？”乙己免冠徒跣而逃。