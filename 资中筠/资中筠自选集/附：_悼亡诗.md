# 附：_悼亡诗

资中筠自选集(套装共5册)

附：

悼亡诗

寒鸦又见绕枯枝，长隔幽明两不知。

宿草庭园人踽踽，空房永昼日迟迟。

苏子还乡肠断处，微之闲坐自悲时。

千古人情同一恨，鼓盆庄子万难齐。

误落尘网同破网，归来书巢天地广。

中西徜徉求会通，古今游弋任俯仰。

奇文疑义每相争，趣事逸闻同抚掌。

斯人斯疾奈天何，君去我留独怅惘。

风雨同行五十年，死生参透似非难。

诚知此事终须有，剩得琴书不自怜。

再遇妙文谁共赏？更临胜景忍流连。

几番梦破疑君在，孤影昏灯一泫然。

思接千载视万里，丘壑在胸笔底流。

泼墨唯求抒怀抱，著书不为稻粱谋。

身虽多病犹寻乐，心系斯民难解忧。

老死春蚕丝未尽，文心一脉思悠悠。